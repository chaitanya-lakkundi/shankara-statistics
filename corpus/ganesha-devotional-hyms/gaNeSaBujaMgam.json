{
  "name": "गणेशभुजंगम्",
  "filename": "gaNeSaBujaMgam",
  "body": [
    "।।श्रीः।।\n\n।।गणेशभुजंगम्।।\nरणत्क्षुद्रघण्टानिनादाभिरामं\n\n   चलत्ताण्डवोद्दण्डवत्पद्मतालम्।\n\nलसत्तुन्दिलाङ्गोपरिव्यालहारं\n   गणाधीशमीशानसूनुं तमीडे।।1।।\n\n",
    "ध्वनिध्वंसवीणालयोल्लासिवक्त्रं\n\n   स्फुरच्छुण्डदण्डोल्लसद्बीजपूरम्।\n\nगलद्दर्पसौगन्ध्यलोलालिमालं\n   गणाधीशमीशानसूनुं तमीडे।।2।।\n\n",
    "प्रकाशज्जपारक्तरत्नप्रसून\n\n   प्रवालप्रभातारुणज्योतिरेकम्।\n\nप्रलम्बोदरं वक्रतुण्डैकदन्तं\n   गणाधीशमीशानसूनुं तमीडे।।3।।\n\n",
    "विचित्रस्फुरद्रत्नमालाकिरीटं\n\n   किरीटोल्लसच्चन्द्ररेखाविभूषम्।\n\nविभूषैकभूषं भवध्वंसहेतुं\n   गणाधीशमीशानसूनुं तमीडे।।4।।\n\n",
    "उदञ्चद्भुजावल्लरीदृश्यमूलो\n\n   च्चलद्भ्रूलताविभ्रमभ्राजदक्षम्।\n\nमरुत्सुन्दरीचामरैः सेव्यमानं\n   गणाधीशमीशानसूनुं तमीडे।।5।।\n\n",
    "स्फुरन्निष्ठुरालोलपिङ्गाक्षितारं\n\n   कृपाकोमलोदारलीलावतारम्।\n\nकलाबिन्दुगं गीयते योगिवर्यै\n   र्गणाधीशमीशानसूनुं तमीडे।।6।।\n\n",
    "यमेकाक्षरं निर्मलं निर्विकल्पं\n\n   गुणातीतमानन्दमाकारशून्यम्।\n\nपरं पारमोंकारमाम्नायगर्भं\n   वदन्ति प्रगल्भं पुराणं तमीडे।।7।।\n\n",
    "चिदानन्दसान्द्राय शान्ताय तुभ्यं\n\n   नमो विश्वकर्त्रे च हर्त्रे च तुभ्यम्।\n\nनमोऽनन्तलीलाय कैवल्यभासे\n   नमो विश्वबीज प्रसीदेशसूनो।।8।।\n\n",
    "\n\nइमं सुस्तवं प्रातरुत्थाय भक्त्या\n\n   पठेद्यस्तु मर्त्यो लभेत्सर्वकामान्।\n\nगणेशप्रसादेन सिध्यन्ति वाचो\n गणेशे विभौ दुर्लभं किं प्रसन्ने।।9।।\n\n"
  ],
  "url": "https://www.sankara.iitk.ac.in/ganesha-devotional-hyms?language=dv&field_text_tid=30"
}