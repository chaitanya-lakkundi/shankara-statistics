{
  "name": "गणेशपंचरत्नम्",
  "filename": "gaNeSapaMcarawnam",
  "body": [
    "।।श्रीः।।\n\n।।गणेशपञ्चरत्नम्।।\n\nमुदा करात्तमोदकं सदा विमुक्तिसाधकं\n\n   कलाधरावतंसकं विलासिलोकरक्षकम्।\n\nअनायकैकनायकं विनाशितेभदैत्यकं\n   नताशुभाशुनाशकं नमामि तं विनायकम्।।1।।\n\n",
    "नतेतरातिभीकरं नवोदितार्कभास्वरं\n\n   नमत्सुरारिनिर्जरं नताधिकापदुद्धरम्।\n\nसुरेश्वरं निधीश्वरं गजेश्वरं गणेश्वरं\n   महेश्वरं तमाश्रये परात्परं निरन्तरम्।।2।।\n\n",
    "समस्तलोकशंकरं निरस्तदैत्यकुञ्जरं\n\n   दरेतरोदरं वरं वरेभवक्त्रमक्षरम्।\n\nकृपाकरं क्षमाकरं मुदाकरं यशस्करं\n   मनस्करं नमस्कृतां नमस्करोमि भास्वरम्।।3।।\n\n",
    "अकिंचनार्तिमार्जनं चिरंतनोक्तिभाजनं\n\n   पुरारिपूर्वनन्दनं सुरारिगर्वचर्वणम्।\n\nप्रपञ्चनाशभीषणं धनंजयादिभूषणं\n   कपोलदानवारणं भजे पुराणवारणम्।।4।।\n\n",
    "नितान्तकान्तदन्तकान्तिमन्तकान्तकात्मजम्\n\n   अचिन्त्यरूपमन्तहीनमन्तरायकृन्तनम्।\n\nहृदन्तरे निरन्तरं वसन्तमेव योगिनां\n   तमेकदन्तमेव तं विचिन्तयामि संततम्।।5।।\n\n",
    "महागणेशपञ्चरत्नमादरेण योऽन्वहं\n\n   प्रजल्पति प्रभातके हृदि स्मरन्गणेश्वरम्।\n\nअरोगतामदोषतां सुसाहितीं सुपुत्रतां\n   समाहितायुरष्टभूतिमभ्युपैति सोऽचिरात्।।6।।\n\n\n\n"
  ],
  "url": "https://www.sankara.iitk.ac.in/ganesha-devotional-hyms?language=dv&field_text_tid=29"
}