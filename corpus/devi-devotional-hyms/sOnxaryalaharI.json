{
  "name": "सौन्दर्यलहरी",
  "filename": "sOnxaryalaharI",
  "body": [
    " \n\n\n\n।।श्रीः।।\n\n।।सौन्दर्यलहरी।।\nशिवः शक्त्या युक्तो यदि भवति शक्तः प्रभवितुं\n\n   न चेदेवं देवो न खलु कुशलः स्पन्दितुमपि।\n\nअतस्त्वामाराध्यां हरिहरविरिञ्चादिभिरपि\n   प्रणन्तुं स्तोतुं वा कथमकृतपुण्यः प्रभवति।।1।।\n\n",
    "तनीयांसं पांसुं तव चरणपङ्केरुहभवं\n\n   विरिञ्चिः संचिन्वन्विरचयति लोकानविकलम्।\n\nवहत्येनं शौरिः कथमपि सहस्रेण शिरसां\n  हरः संक्षुद्यैनं भजति भसितोद्धूलनविधिम्।।2।।\n\n",
    "अविद्यानामन्तस्तिमिरमिहिरद्वीपनगरी\n\n   जडानां चैतन्यस्तबकमकरन्दस्रुतिझरी।\n\nदरिद्राणां चिन्तामणिगुणनिका जन्मजलधौ\n   निमग्नानां दंष्ट्रा मुररिपुवराहस्य भवति।।3।।\n\n",
    "त्वदन्यः पाणिभ्यामभयवरदो दैवतगण\n\n   स्त्वमेका नैवासि प्रकटितवराभीत्यभिनया।\n\nभयात्त्रातुं दातुं फलमपि च वाञ्छासमधिकं\n   शरण्ये लोकानां तव हि चरणावेव निपुणौ।।4।।\n\n",
    "हरिस्त्वामाराध्य प्रणतजनसौभाग्यजननीं\n\n   पुरा नारी भूत्वा पुररिपुमपि क्षोभमनयत्।\n\nस्मरोऽपि त्वां नत्वा रतिनयनलेह्येन वपुषा \n   मुनीनामप्यन्तः प्रभवति हि मोहाय महताम्।।5।।\n\n",
    "धनुः पौष्पं मौर्वी मधुकरमयी पञ्च विशिखा\n\n   वसन्तः सामन्तो मलयमरुदायोधनरथः।\n\nतथाप्येकः सर्वं हिमगिरिसुते कामपि कृपा\n   मपाङ्गात्ते लब्ध्वा जगदिदमनङ्गो विजयते।।6।।\n\n",
    "क्वणत्काञ्चीदामा करिकलभकुम्भस्तननता\n\n   परिक्षीणा मध्ये परिणतशरच्चन्द्रवदना।\n\nधनुर्बाणान्पाशं सृणिमपि दधाना करतलैः\n   पुरस्तादास्तां नः पुरमथितुराहोपुरुषिका।।7।।\n\n",
    "सुधासिन्धोर्मध्ये सुरविटपिवाटीपरिवृते\n\n   मणिद्वीपे नीपोपवनवति चिन्तामणिगृहे।\n\nशिवाकारे मञ्चे परमशिवपर्यङ्कनिलयां\n   भजन्ति त्वां धन्याः कतिचन चिदानन्दलहरीम्।।8।।\n\n",
    "महीं मूलाधारे कमपि मणिपूरे हुतवहं\n\n   स्थितं स्वाधिष्ठाने हृदि मरुतमाकाशमुपरि।\n\nमनोऽपि भ्रूमध्ये सकलमपि भित्त्वा कुलपथं\n   सहस्रारे पद्मे सह रहसि पत्या विहरसे।।9।।\n\n",
    "सुधाधारासारैश्चरणयुगलान्तर्विगलितैः\n\n   प्रपञ्चं सिञ्चन्ती पुनरपि रसाम्नायमहसः।\n\nअवाप्य स्वां भूमिं भुजगनिभमध्युष्टवलयं\n   स्वमात्मानं कृत्वा स्वपिषि कुलकुण्डे कुहरिणि।।10।।\n\n",
    "चतुर्भिः श्रीकण्ठैः शिवयुवतिभिः पञ्चभिरपि\n\n   प्रभिन्नाभिः शंभोर्नवभिरपि मूलप्रकृतिभिः।\n\nचतुश्चत्वारिंशद्वसुदलकलाश्रत्रिवलय\n   त्रिरेखाभिः सार्धं तव शरणकोणाः परिणताः।।11।।\n\n",
    "त्वदीयं सौन्दर्यं तुहिनगिरिकन्ये तुलयितुं\n\n   कवीन्द्राः कल्पन्ते कथमपि विरिञ्चिप्रभृतयः।\n\nयदालोकौत्सुक्यादमरललना यान्ति मनसा\n   तपोभिर्दुष्प्रापामपि गिरिशसायुज्यपदवीम्।।12।।\n\n",
    "नरं वर्षीयांसं नयनविरसं नर्मसु जडं\n\n   तवापाङ्गालोके पतितमनुधावन्ति शतशः।\n\nगलद्वेणीबन्धाः कुचकलशविस्रस्तसिचया\n   हठात्त्रुट्यत्काञ्च्यो विगलितदुकूला युवतयः।।13।।\n\n",
    "क्षितौ षट्पञ्चाशद्द्विसमधिकपञ्चाशदुदके\n\n   हुताशे द्वाषष्टिश्चतुरघिकपञ्चाशदनिले।\n\nदिवि द्विःषट्त्रिंशन्मनसि च चतुःषष्टिरिति ये\n   मयूखास्तेषामप्युपरि तव पादाम्बुजयुगम्।।14।।\n\n",
    "शरज्ज्योत्स्नाशुद्धां शशियुतजटाजूटमकुटां\n\n   वरत्रासत्राणस्फटिकघटिकापुस्तककराम्।\n\nसकृन्न त्वा नत्वा कथमिव सतां संनिदधते\n   मधुक्षीरद्राक्षामधुरिमधुरीणाः फणितयः।।15।।\n\n",
    "कवीन्द्राणां चेतःकमलवनबालातपरुचिं\n\n   भजन्ते ये सन्तः कतिचिदरुणामेव भवतीम्।\n\nविरिञ्चिप्रेयस्यास्तरुणतरशृङ्गारलहरी\n   गभीराभिर्वाग्भिर्विदधति सतां रञ्जनममी।।16।।\n\n",
    "सवित्रीभिर्वाचां शशिमणिशिलाभङ्गरुचिभि\n\n   र्वशिन्याद्याभिस्त्वां सह जननि संचिन्तयति यः।\n\nस कर्ता काव्यानां भवति महतां भङ्गिरुचिभि\n   र्वचोभिर्वाग्देवीवदनकमलामोदमधुरैः।।17।।\n\n",
    "तनुच्छायाभिस्ते तरुणतरणिश्रीसरणिभि\n\n   र्दिवं सर्वामुर्वीमरुणिमनि मग्नां स्मरति यः।\n\nभवन्त्यस्य त्रस्यद्वनहरिणशालीननयनाः\n   सहोर्वश्या वश्याः कति कति न गीर्वाणगणिकाः।।18।।\n\n",
    "मुखं बिन्दुं कृत्वा कुचयुगमधस्तस्य तदधो\n\n   हरार्धं ध्यायेद्यो हरमहिषि ते मन्मथकलाम्।\n\nस सद्यः संक्षोभं नयति वनिता इत्यतिलघु\n   त्रिलोकीमप्याशु भ्रमयति रवीन्दुस्तनयुगाम्।।19।।\n\n",
    "किरन्तीमङ्गेभ्यः किरणनिकुरुम्बामृतरसं\n\n   हृदि त्वामाधत्ते हिमकरशिलामूर्तिमिव यः।\n\nस सर्पाणां दर्पं शमयति शकुन्ताधिप इव\n   ज्वरप्लुष्टान्दृष्ट्या सुखयति सुधाधारसिरया।।20।।\n\n",
    "तटिल्लेखातन्वीं तपनशशिवैश्वानरमयीं\n\n   निषण्णां षण्णामप्युपरि कमलानां तव कलाम्।\n\nमहापद्माटव्यां मृदितमलमायेन मनसा\n   महान्तः पश्यन्तो दधति परमाह्लादलहरीम्।।21।।\n\n",
    "भवानि त्वं दासे मयि वितर दृष्टिं सकरुणा\n\n   मिति स्तोतुं वाञ्छन्कथयति भवानि त्वमिति यः।\n\nतदैव त्वं तस्मै दिशसि निजसायुज्यपदवीं\n   मुकुन्दब्रह्मेन्द्रस्फुटमकुटनीराजितपदाम्।।22।।\n\n",
    "त्वया हृत्वा वामं वपुरपरितृप्तेन मनसा \n\n   शरीरार्धं शंभोरपरमपि शङ्के हृतमभूत्।\n\nयदेतत्त्वद्रूपं सकलमरुणाभं त्रिनयनं\n   कुचाभ्यामानम्रं कुटिलशशिचूडालमकुटम्।।23।।\n\n",
    "जगत्सूते धाता हरिरवति रुद्रः क्षपयते\n\n   तिरस्कुर्वन्नेतत्स्वमपि वपुरीशस्तिरयति।\n\nसदापूर्वः सर्वं तदिदमनुगृह्णाति च शिव\n   स्तवाज्ञामालम्ब्य क्षणचलितयोर्भ्रूलतिकयोः।।24।।\n\n",
    "त्रयाणां देवानां त्रिगुणजनितानां तव शिवे\n\n   भवेत्पूजा पूजा तव चरणयोर्या विरचिता।\n\nतथाहि त्वत्पादोद्वहनमणिपीठस्य निकटे\n   स्थिता ह्येते शश्वन्मुकुलितकरोत्तंसमकुटाः।।25।।\n\n",
    "विरिञ्चिः पञ्चत्वं व्रजति हरिराप्नोति विरतिं\n\n   विनाशं कीनाशो भजति धनदो याति निधनम्।\n\nवितन्द्री माहेन्द्री विततिरपि संमीलितदृशा\n   महासंहारेऽस्मिन्विहरति सति त्वत्पतिरसौ।।26।।\n\n",
    "जपो जल्पः शिल्पं सकलमपि मुद्राविरचना\n\n   गतिः प्रादक्षिण्यक्रमणमशनाद्याहुतिविधिः।\n\nप्रणामः संवेशः सुखमखिलमात्मार्पणदृशा\n   सपर्यापर्यायस्तव भवतु यन्मे विलसितम्।।27।।\n\n",
    "सुधामप्यास्वाद्य प्रतिभयजरामृत्युहरिणीं\n\n   विपद्यन्ते विश्वे विधिशतमखाद्या दिविषदः।\n\nकरालं यत्क्ष्वेलं कबलितवतः कालकलना\n   न शंभोस्तन्मूलं तव जननि ताटङ्कमहिमा।।28।।\n\n",
    "किरीटं वैरिञ्चं परिहर पुरः कैटभभिदः\n\n   कठोरे कोटीरे स्खलसि जहि जम्भारिमकुटम्।\n\nप्रणम्रेष्वेतेषु प्रसभमुपयातस्य भवनं\n   भवस्याभ्युत्थाने तव परिजनोक्तिर्विजयते।।29।।\n\n",
    "स्वदेहोद्भूताभिर्घृणिभिरणिमाद्याभिरभितो\n\n   निषेव्ये नित्ये त्वामहमिति सदा भावयति यः।\n\nकिमाश्चर्यं तस्य न्निनयनसमृद्धिं तृणयतो\n   महासंवर्ताग्निर्विरचयति नीराजनविधिम्।।30।।\n\n",
    "चतुःषष्ट्या तन्त्रैः सकलमतिसन्धाय भुवनं\n\n   स्थितस्तत्तत्सिद्धिप्रसवपरतन्त्रैः पशुपतिः।\n\nपुनस्त्वन्निर्बन्धादखिलपुरुषार्थैकघटना\n   स्वतन्त्रं ते तन्त्रं क्षितितलमवातीतरदिदम्।।31।।\n\n",
    "शिवः शक्तिः कामः क्षितिरथ रविः शीतकिरणः\n\n  स्मरो हंसः शक्रस्तदनु च परामारहरयः।\n\nअमी हृल्लेखाभिस्तिसृभिरवसानेषु घटिता\n   भजन्ते वर्णास्ते तव जननि नामावयवताम्।।32।।\n\n",
    "स्मरं योनिं लक्ष्मीं त्रितयमिदमादौ तव मनो\n\n   र्निधायैके नित्ये निरवधिमहाभोगरसिकाः।\n\nभजन्ति त्वां चिन्तामणिगुणनिबद्धाक्षवलयाः\n   शिवाग्नौ जुह्वन्तः सुरभिघृतधाराहुतिशतैः।।33।।\n\n",
    "शरीरं त्वं शंभोः शशिमिहिरवक्षोरुहयुगं\n\n   तवात्मानं मन्ये भगवति नवात्मानमनघम्।\n\nअतः शेषः शेषीत्ययमुभयसाधारणतया\n   स्थितः संबन्धो वां समरसपरानन्दपरयोः।।34।।\n\n",
    "मनस्त्वं व्योम त्वं मरुदसि मरुत्सारथिरसि \n\n   त्वमापस्त्वं भूमिस्त्वयि परिणतायां न हि परम्।\n\nत्वमेव स्वात्मानं परिणमयितुं विश्ववपुषा\n   चिदानन्दाकारं शिवयुवति भावेन बिभृषे।।35।।\n\n",
    "तवाज्ञाचक्रस्थं तपनशशिकोटिद्युतिधरं\n\n   परं शंभुं वन्दे परिमिलितपाश्र्वं परचिता।\n\nयमाराध्यन्भक्त्या रविशशिशुचीनामविषये\n   निरालोकेऽलोके निवसति हि भालोकभुवने।।36।।\n\n",
    "विशुद्धौ ते शुद्धस्फटिकविशदं व्योमजनकं\n\n   शिवं सेवे देवीमपि शिवसमानव्यवसिताम्।\n\nययोः कान्त्या यान्त्याः शशिकिरणसारूप्यसरणे\n   र्विधूतान्तर्ध्वान्ता विलसति चकोरीव जगती।।37।।\n\n",
    "समुन्मीलत्संवित्कमलमकरन्दैकरसिकं\n\n   भजे हंसद्वन्द्वं किमपि महतां मानसचरम्।\n\nयदालापादष्टादशगुणितविद्यापरिणति\n   र्यदादत्ते दोषाद्गुणमखिलमद्भ्यः पय इव।।38।।\n\n",
    "तव स्वाधिष्ठाने हुतवहमधिष्ठाय निरतं\n\n   तमीडे संवर्तं जननि महतीं तां च समयाम्।\n\nयदालोके लोकान्दहति महति क्रोधकलिते \n   दयार्द्रा या दृष्टिः शिशिरमुपचारं रचयति।।39।।\n\n",
    "तटित्त्वन्तं शक्त्या तिमिरपरिपन्थिस्फुरणया\n\n   स्फुरन्नानारत्नाभरणपरिणद्धेन्द्रधनुषम्।\n\nतव श्यामं मेघं कमपि मणिपूरैकशरणं\n   निषेवे वर्षन्तं हरमिहिरतप्तं त्रिभुवनम्।।40।।\n\n",
    "तवाधारे मूले सह समयया लास्यपरया\n\n   नवात्मानं मन्ये नवरसमहाताण्डवनटम्।\n\nउभाभ्यामेताभ्यामुदयविधिमुद्दिश्य दयया\n   सनाथाभ्यां जज्ञे जनकजननीमज्जगदिदम्।।41।।\n\n",
    "गतैर्माणिक्यत्वं गगनमणिभिः सान्द्रघटितं\n\n   किरीटं ते हैमं हिमगिरिसुते कीर्तयति यः।\n\nस नीडेयच्छायाच्छुरणशबलं चन्द्रशकलं\n   धनुः शौनासीरं किमिति न निबध्नाति धिषणाम्।।42।।\n\n",
    "धुनोतु ध्वान्तं नस्तुलितदलितेन्दीवरवनं\n\n   घनस्निग्धश्लक्ष्णं चिकुरनिकुरुम्बं तव शिवे।\n\nयदीयं सौरभ्यं सहजमुपलब्धुं सुमनसो\n   वसन्त्यस्मिन्मन्ये वलमथनवाटीविटपिनाम्।।43।।\n\n",
    "तनोतु क्षेमं नस्तव वदनसौन्दर्यलहरी\n\n   परीवाहः स्रोतःसरणिरिव सीमन्तसरणिः।\n\nब(?)हन्ती सिन्दूरं प्रबलकबरीभारतिमिर\n   द्विषां बृन्दैर्बन्दीकृतमिव नवीनार्ककिरणम्।।44।।\n\n",
    "अरालैः स्वाभाव्यादलिकलभसश्रीभिरलकैः\n\n   परीतं ते वक्त्रं परिहसति पङ्केरुहरुचिम्।\n\nदरस्मेरे यस्मिन्दशनरुचिकिञ्जल्करुचिरे\n   सुगन्धौ माद्यन्ति स्मरदहनचक्षुर्मधुलिहः।।45।।\n\n",
    "ललाटं लावण्यद्युतिविमलमाभाति तव य\n\n   द्द्वितीयं तन्मन्ये मकुटघटितं चन्द्रशकलम्।\n\nविपर्यासन्यासादुभयमपि संभूय च मिथः \n   सुधालेपस्यूतिः परिणमति राकाहिमकरः।।46।।\n\n",
    "भ्रुवौ भुग्ने किंचिद्भुवनभयभङ्गव्यसनिनि\n\n   त्वदीये नेत्राभ्यां मधुकररुचिभ्यां धृतगुणम्।\n\nधनुर्मन्ये सव्येतरकरगृहीतं रतिपतेः\n   प्रकोष्ठे मुष्टौ च स्थगयति निगूढान्तरमुमे।।47।।\n\n",
    "अहः सूते सव्यं तव नयनमर्कात्मकतया\n\n   त्रियामां वामं ते सृजति रजनीनायकतया।\n\nतृतीया ते दृष्टिर्दरदलितहेमाम्बुजरुचिः\n   समाधत्ते सन्ध्यां दिवसनिशयोरन्तरचरीम्।।48।।\n\n",
    "विशाला कल्याणी स्फुटरुचिरयोध्या कुवलयैः\n\n   कृपाधाराधारा किमपि मधुराभोगवतिका।\n\nअवन्ती दृष्टिस्ते बहुनगरविस्तारविजया\n   ध्रुवं तत्तन्नामव्यवहरणयोग्या विजयते।।49।।\n\n",
    "कवीनां संदर्भस्तबकमकरन्दैकरसिकं\n\n   कटाक्षव्याक्षेपभ्रमरकलभौ कर्णयुगलम्।\n\nअमुञ्चन्तौ दृष्ट्वा तव नवरसास्वादतरला\n   वसूयासंसर्गादलिकनयनं किंचिदरुणम्।।50।।\n\n",
    "शिवे श्रृङ्गारार्द्रा तदितरजने कुत्सनपरा\n\n   सरोषा गङ्गायां गिरिशचरिते विस्मयवती।\n\nहराहिभ्यो भीता सरसिरुहसौभाग्यजननी\n   सखीषु स्मेरा ते मयि जननि दृष्टिः सकरुणा।।51।।\n\n",
    "गते कर्णाभ्यर्णं गरुत इव पक्ष्माणि दधती\n\n   पुरां भेत्तुश्िचत्तप्रशमरसविद्रावणफले।\n\nइमे नेत्रे गोत्राधरपतिकुलोत्तंसकलिके\n   तवाकर्णाकृष्टस्मरशरविलासं कलयतः।।52।।\n\n",
    "विभक्तत्रैवर्ण्यं व्यतिकरितलीलाञ्जनतया\n\n   विभाति त्वन्नेत्रत्रितयमिदमीशानदयिते।\n\nपुनः स्रष्टुं देवान्द्रुहिणहरिरुद्रानुपरता\n   न्रजः सत्त्वं बिभ्रत्तम इति गुणानां त्रयमिव।।53।।\n\n",
    "पवित्रीकर्तुं नः पशुपतिपराधीनहृदये\n\n   दयामित्रैर्नेत्रैररुणधवलश्यामरुचिभिः।\n\nनदः शोणो गङ्गा तपनतनयेति ध्रुवममुं\n   त्रयाणां तीर्थानामुपनयसि संभेदमनघम्।।54।।\n\n",
    "निमेषोन्मेषाभ्यां प्रलयमुदयं याति जगती\n\n   तवेत्याहुः सन्तो धरणिधरराजन्यतनये।\n\nत्वदुन्मेषाज्जातं जगदिदमशेषं प्रलयतः\n   परित्रातुं शङ्के परिहृतनिमेषास्तव दृशः।।55।।\n\n",
    "तवापर्णे कर्णेजपनयनपैशुन्यचकिता\n\n   निलीयन्ते तोये नियतमनिमेषाः शफरिकाः।\n\nइयं च श्रीर्बद्धच्छदपुटकवाटं कुवलयं\n   जहाति प्रत्यूषे निशि च विघटय्य प्रविशति।।56।।\n\n",
    "दृशा द्राघीयस्या दरदलितनीलोत्पलरुचा\n\n   दवीयांसं दीनं स्नपय कृपया मामपि शिवे।\n\nअनेनायं धन्यो भवति न च ते हानिरियता\n   वने वा हर्म्ये वा समकरनिपातो हिमकरः।।57।।\n\n",
    "अरालं ते पालीयुगलमगराजन्यतनये \n\n   न केषामाधत्ते कुसुमशरकोदण्डकुतुकम्।\n\nतिरश्चीनो यत्र श्रवणपथमुल्लङ्घ्य विलस\n   न्नपाङ्गव्यासङ्गो दिशति शरसंधानधिषणाम्।।58।।\n\n",
    "स्फुरद्गण्डाभोगप्रतिफलिताटङ्कयुगलं\n\n   चतुश्चक्रं मन्ये तव सुखमिदं मन्मथरथम्।\n\nयमारुह्य द्रुह्यत्यवनिरथमर्केन्दुचरणं\n   महावीरो मारः प्रमथपतये सज्जितवते।।59।।\n\n",
    "सरस्वत्याः सूक्तीरमृतलहरीकौशलहरीः\n\n   पिबन्त्याः शर्वाणि श्रवणचुलुकाभ्यामविरलम्।\n\nचमत्कारश्लाघाचलितशिरसः कुण्डलगणो\n   झणत्कारैस्तारैः प्रतिवचनमाचष्ट इव ते।।60।।\n\n",
    "असौ नासावंशस्तुहिनगिरिवंशध्वजपटि\n\n   त्वदीयो नेदीयः फलतु फलमस्माकमुचितम्।\n\nवहत्यन्तर्मुक्ताः शिशिरकरनिश्वासगलितं\n   समृद्ध्या यत्तासां बहिरपि च मुक्तामणिधरः।।61।।\n\n",
    "प्रकृत्या रक्तायास्तव सुदति दन्तच्छदरुचेः\n\n   प्रवक्ष्ये सादृश्यं जनयतु फलं विद्रुमलता।\n\nन बिम्बं तद्बिम्बप्रतिफलनरागारुणितं\n   तुलामध्यारोढुं कथमिव विलज्जेत कलया।।62।।\n\n",
    "स्मितज्योत्स्नाजालं तव वदनचन्द्रस्य पिबतां\n\n   चकोराणामासीदतिरसतया चञ्चुजडिमा।\n\nअतस्ते शीतांशोरमृतलहरीमाम्लरुचयः\n   पिबन्ति स्वच्छन्दं निशिनिशि भृशं काञ्जिकधिया।।63।।\n\n",
    "अविश्रान्तं पत्युर्गुणगणकथाम्रेडनजपा\n\n   जपापुष्पच्छाया तव जननि जिह्वा जयति सा।\n\nयदग्रासीनायाः स्फटिकदृषदच्छच्छविमयी\n   सरस्वत्या मूर्तिः परिणमति माणिक्यवपुषा।।64।।\n\n",
    "रणे जित्वा दैत्यानपहृतशिरस्त्रैः कवचिभि\n\n   र्निवृत्तैश्चण्डांशत्रिपुरहरनिर्माल्यविमुखैः।\n\nविशाखेन्द्रोपेन्द्रैः शशिविशदकर्पूरशकला\n   विलीयन्ते मातस्तव वदनताम्बूलकबलाः।।65।।\n\n",
    "विपञ्च्या गायन्ती विविधमपदानं पशुपते\n\n   स्त्वयारब्धे वक्तुं चलितशिरसा साधुवचने।\n\nतदीयैर्माधुर्यैरपलपिततन्त्रीकलरवां\n   निजां वीणां वाणी निचुलयति चोलेन निभृतम्।।66।।\n\n",
    "कराग्रेण स्पृष्टं तुहिनगिरिणा वत्सलतया\n\n   गिरीशेनोदस्तं मुहुरधरपानाकुलतया।\n\nकरग्राह्यं शंभोर्मुखमुकुरवृन्तं गिरिसुते\n   कथंकारं ब्रूमस्तव चुबुकमौपम्यरहितम्।।67।।\n\n",
    "भुजाश्लेषान्नित्यं पुरदमयितुः कण्टकवती\n\n   तव ग्रीवा धत्ते मुखकमलनालश्रियमियम्।\n\nस्वतः श्वेता कालागुरुबहुलजम्बालमलिना\n   मृणालीलालित्यं वहति यदधो हारलतिका।।68।।\n\n",
    "गले रेखास्तिस्रो गतिगमकगीतैकनिपुणे\n\n   विवाहव्यानद्धप्रगुणगुणसंख्याप्रतिभुवः।\n\nविराजन्ते नानाविधमधुररागाकरभुवां\n   त्रयाणां ग्रामाणां स्थितिनियमसीमान इव ते।।69।।\n\n",
    "मृणालीमृद्वीनां तव भुजलतानां चतसृणां\n\n   चतुर्भिः सौन्दर्यं सरसिजभवः स्तौति वदनैः।\n\nनखेभ्यः संत्रस्यन्प्रथममथनादन्धकरिपो\n   श्चुतुर्णां शीर्षाणां सममभयहस्तार्पणधिया।।70।।\n\n",
    "नखानामुद्योतैर्नवनलिनरागं विहसतां\n\n   कराणां ते कान्तिं कथय कथयामः कथमुमे।\n\nकयाचिद्वा साम्यं भजतु कलया हन्त कमलं\n   यदि क्रीडल्लक्ष्मीचरणतललाक्षारसचणम्।।71।।\n\n",
    "समं देवि स्कन्दद्विपवदनपीतं स्तनयुगं\n\n   तवेदं नः खेदं हरतु सततं प्रस्नुतमुखम्।\n\nयदालोक्याशङ्काकुलितहृदयो हासजनकः\n   स्वकुम्भौ हेरम्बः परिमृशति हस्तेन झडिति।।72।।\n\n",
    "अमू ते वक्षोजावमृतरसमाणिक्यकुतुपौ\n\n   न संदेहस्पन्दो नगपतिपताके मनसि नः।\n\nपिबन्तौ तौ यस्मादविदितवधूसङ्गरसिकौ\n   कुमारावद्यापि द्विरदवदनक्रौञ्चदलनौ।।73।।\n\n",
    "वहत्यम्ब स्तम्बेरमदनुजकुम्भप्रकृतिभिः\n\n   समारब्धां मुक्तामणिभिरमलां हारलतिकाम्।\n\nकुचाभोगो बिम्बाधररुचिभिरन्तः शबलितां\n   प्रतापव्यामिश्रां पुरदमयितुः कीर्तिमिव ते।।74।।\n\n",
    "तव स्तन्यं मन्ये धरणिधरकन्ये हृदयतः\n\n   पयःपारावारः परिवहति सारस्वतमिव।\n\nदयावत्या दत्तं द्रविडशिशुरास्वाद्य तव य\n   त्कवीनां प्रौढानामजनि कमनीयः कवयिता।।75।।\n\n",
    "हरक्रोधज्वालावलिभिरवलीढेन वपुषा\n\n   गभीरे ते नाभीसरसि कृतसङ्गो मनसिजः।\n\nसमुत्तस्थौ तस्मादचलतनये धूमलतिका\n   जनस्तां जानीते तव जननि रोमावलिरिति।।76।।\n\n",
    "यदेतत्कालिन्दीतनुतरतरङ्गाकृति शिवे\n\n   कृशे मध्ये किंचिज्जननि तव यद्भाति सुधियाम्।\n\nविमर्दादन्योन्यं कुचकलशयोरन्तरगतं\n   तनूभूतं व्योम प्रविशदिव नाभिं कुहरिणीम्।।77।।\n\n",
    "स्थिरो गङ्गावर्तः स्तनमुकुलरोमावलिलता\n\n   कलावालं कुण्डं कुसुमशरतेजोहुतभुजः।\n\nरतेर्लीलागारं किमपि तव नाभिर्गिरिसुते \n   बिलद्वारं सिद्धेर्गिरिशनयनानां विजयते।।78।।\n\n",
    "निसर्गक्षीणस्य स्तनतटभरेण क्लमजुषो\n\n   नमन्मूर्तेर्नारीतिलक शनकैस्त्रुट्यत इव।\n\nचिरं ते मध्यस्य त्रुटिततटिनीतीरतरुणा\n   समावस्थास्थेम्नो भवतु कुशलं शैलतनये।।79।।\n\n",
    "कुचौ सद्यः स्विद्यत्तटघटितकूर्पासभिदुरौ\n\n   कषन्तौ दोर्मूले कनककलशाभौ कलयता।\n\nतव त्रातुं भङ्गादलमिति वलग्नं तनुभुवा \n   त्रिधा नद्धं देवि त्रिवलि लवलीवल्लिभिरिव।।80।।\n\n",
    "गुरुत्वं विस्तारं क्षितिधरपतिः पार्वति निजा\n\n   न्नितम्बादाच्छिद्य त्वयि हरणरूपेण निदधे।\n\nअतस्ते विस्तीर्णो गुरुरयमशेषां वसुमतीं\n   नितम्बप्राग्भारः स्थगयति लघुत्वं नयति च।।81।।\n\n",
    "करीन्द्राणां शुण्डान्कनककदलीकाण्डपटली\n\n   मुभाभ्यामूरुभ्यामुभयमपि निर्जित्य भवति।\n\nसुवृत्ताभ्यां पत्युः प्रणतिकठिनाभ्यां गिरिसुते\n   विधिज्ञे जानुभ्यां विबुधकरिकुम्भद्वयमसि।।82।।\n\n",
    "पराजेतुं रुद्रं द्विगुणशरगर्भौ गिरिसुते\n\n   निषङ्गौ जङ्घे ते विषमविशिखो बाढमकृत।\n\nयदग्ने दृश्यन्ते दशशरफलाः पादयुगली\n   नखाग्रच्छह्मानः सुरमकुटशाणैकनिशिताः।।83।।\n\n",
    "श्रुतीनां मूर्धानो दधति तव यौ शेखरतया\n\n   ममाप्येतौ मातः शिरसि दयया धेहि चरणौ।\n\nययोः पाद्यं पाथः पशुपतिजटाजूटतटिनी\n   ययोर्लाक्षालक्ष्मीररुणहरिचूडामणिरुचिः।।84।।\n\n",
    "नमोवाकं ब्रूमो नयनरमणीयाय पदयो\n\n   स्तवास्मै द्वन्द्वाय स्फुटरुचिरसालक्तकवते।\n\nअसूयत्यत्यन्तं यदभिहननाय स्पृहयते \n   पशूनामीशानः प्रमदवनकङ्केलितरवे।।85।।\n\n",
    "मृषा कृत्वा गोत्रस्खलनमथ वैलक्ष्यनमितं\n\n   ललाटे भर्तारं चरणकमले ताडयति ते।\n\nचिरादन्तःशल्यं दहनकृतमुन्मूलितवता\n   तुलाकोटिक्वाणैः किलिकिलितमीशानरिपुणा।।86।।\n\n",
    "हिमानीहन्तव्यं हिमगिरिनिवासैकचतुरौ\n\n   निशायां निद्राणं निशि चरमभागे च विशदौ।\n\nवरं लक्ष्मीपात्रं श्रियमतिसृजन्तौ समयिनां\n   सरोजं त्वत्पादौ जननि जयतश्िचत्रमिह किम्।।87।।\n\n",
    "पदं ते कीर्तीनां प्रपदमपदं देवि विपदां\n\n   कथं नीतं सद्भिः कठिनकमठीकर्परतुलाम्।\n\nकथं वा बाहुभ्यामुपयमनकाले पुरभिदा\n   यदादाय न्यस्तं दृषदि दयमानेन मनसा।।88।।\n\n",
    "नखैर्नाकस्त्रीणां करकमलसंकोचशशिभि\n\n   स्तरूणां दिव्यानां हसत इव ते चण्डि चरणौ।\n\nफलानि स्वःस्थेभ्यः किसलयकराग्रेण ददतां\n   दरिद्रेभ्यो भद्रां श्रियमनिशमह्नाय ददतौ।।89।।\n\n",
    "ददाने दीनेभ्यः श्रियमनिशमाशानुसदृशी\n\n   ममन्दं सौन्दर्यप्रकरमकरन्दं विकिरति।\n\nतवास्मिन्मन्दारस्तबकसुभगे यातु चरणे\n   निमज्जन्मज्जीवः करणचरणः षट्चरणताम्।।90।।\n\n",
    "पदन्यासक्रीडापरिचयमिवारब्धुमनसः\n\n   स्खलन्तस्ते खेलं भवनकलहंसा न जहति।\n\nअतस्तेषां शिक्षां सुभगमणिमञ्जीररणित\n   च्छलादाचक्षाणं चरणकमलं चारुचरिते।।91।।\n\n",
    "गतास्ते मञ्चत्वं द्रुहिणहरिरुद्रेश्वरभृतः\n\n   शिवः स्वच्छच्छायाघटितकपटप्रच्छदपटः।\n\nत्वदीयानां भासां प्रतिफलनरागारुणतया \n   शरीरी श्रृङ्गारो रस इव दृशां दोग्धि कुतुकम्।।92।।\n\n",
    "अराला केशेषु प्रकृतिसरला मन्दहसिते\n\n   शिरीषाभा चित्ते दृषदुपलशोभा कुचतटे।\n\nभृशं तन्वी मध्ये पृथुरुरसिजारोहविषये\n   जगत्त्रातुं शंभोर्जयति करुणा काचिदरुणा।।93।।\n\n",
    "कलङ्कः कस्तूरी रजनिकरबिम्बं जलमयं\n\n   कलाभिः कर्पूरैर्मरकतकरण्डं निबिडितम्।\n\nअतस्त्वद्भोगेन प्रतिदिनमिदं रिक्तकुहरं\n   विधिर्भूयो भूयो निबि़डयति नूनं तव कृते।।94।।\n\n",
    "पुरारातेरन्तःपुरमसि ततस्त्वच्चरणयोः\n\n   सपर्यामर्यादा तरलकरणानामसुलभा।\n\nतथा ह्येते नीताः शतमखमुखाः सिद्धिमतुलां\n   तव द्वारोपान्तस्थितिभिरणिमाद्याभिरमराः।।95।।\n\n",
    "कलत्रं वैधात्रं कतिकति भजन्ते न कवयः\n\n   श्रियो देव्याः को वा न भवति पतिः कैरपि धनैः।\n\nमहादेवं हित्वा तव सति सतीनामचरमे\n   कुचाभ्यामासङ्गः कुरवकतरोरप्यसुलभः।।96।।\n\n",
    "गिरामाहुर्देवीं द्रुहिणगृहिणीमागमविदो\n\n   हरेः पत्नीं पद्मां हरसहचरीमद्रितनयाम्।\n\nतुरीया कापि त्वं दुरधिगमनिःसीममहिमा\n   महामाया विश्वं भ्रमयसि परब्रह्ममहिषि।।97।।\n\n",
    "कदा काले मातः कथय कलितालक्तकरसं\n\n   पिबेयं विद्यार्थी तव चरणनिर्णेजनजलम्।\n\nप्रकृत्या मूकानामपि च कविताकारणतया\n   कदा धत्ते वाणीमुखकमलताम्बूलरसताम्।।98।।\n\n",
    "सरस्वत्या लक्ष्म्या विधिहरिसपत्नो विहरते\n\n   रतेः पातिव्रत्यं शिथिलयति रम्येण वपुषा।\n\nचिरं जीवन्नेव क्षपितपशुपाशव्यतिकरः\n   परानन्दाभिख्यं रसयति रसं त्वद्भजनवान्।।99।।\n\n",
    "प्रदीपज्वालाभिर्दिवसकरनीराजनविधिः\n\n   सुधासूतेश्चन्द्रोपलजललवैरर्घ्यरचना।\n\nस्वकीयैरम्भोभिः सलिलनिधिसौहित्यकरणं\n   त्वदीयाभिर्वाग्भिस्तव जननि वाचां स्तुतिरियम्।।100।।\n\n\nइति श्रीमत्परमहंसपरिव्राजकाचार्यस्य\n\nश्रीगोविन्दभगवत्पूज्यपादशिष्यस्य\n\nश्रीमच्छंकरभगवतः कृतौ\n\nसौन्दर्यलहरी संपूर्णा।।\n\n\n\n\n\n\n\n"
  ],
  "url": "https://www.sankara.iitk.ac.in/devi-devotional-hyms?language=dv&field_text_tid=40"
}