{
  "name": "नवरत्नमालिका",
  "filename": "navarawnamAlikA",
  "body": [
    "।।श्रीः।।\n\n।।नवरत्नमालिका।।\nहारनूपुरकिरीटकुण्डलविभूषितावयवशोभिनीं\n\n   कारणेशवरमौलिकोटिपरिकल्प्यमानपदपीठिकाम्।\n\nकालकालफणिपाशबाणधनुरङ्कुशामरुणमेखलां\n   फालभूतिलकलोचनां मनसि भावयामि परदेवताम्।।1।।\n\n",
    "गन्धसारघनसारचारुनवनागवल्लिरसवासिनीं\n\n   सान्ध्यरागमधुराधराभरणसुन्दराननशुचिस्मिताम्।\n\nमन्धरायतविलोचनाममलबालचन्द्रकृतशेखरीं\n   इन्दिरारमणसोदरीं मनसि भावयामि परदेवताम्।।2।।\n\n",
    "स्मेरचारुमुखमण्डलां विमलगण्डलम्बिमणिमण्डलां\n\n   हारदामपरिशोभमानकुचभारभीरुतनुमध्यमाम्।\n\nवीरगर्वहरनूपुरां विविधकारणेशवरपीठिकां\n   मारवैरिसहचारिणीं मनसि भावयामि परदेवताम्।।3।।\n\n",
    "भूरिभारधरकुण्डलीन्द्रमणिबद्धभूवलयपीठिकां\n\n   वारिराशिमणिमेखलावलयवह्निमण्डलशरीरिणीम्।\n\nवारिसारवहकुण्डलां गगनशेखरीं च परमात्मिकां\n   चारुचन्द्ररविलोचनां मनसि भावयामि परदेवताम्।।4।।\n\n",
    "कुण्डलत्रिविधकोणमण्डलविहारषड्दलसमुल्लस\n\n   त्पुण्डरीकमुखभेदिनीं च प्रचण्डभानुभासमुज्ज्वलाम्।\n\nमण्डलेन्दुपरिवाहितामृततरङ्गिणीमरुणरूपिणीं\n   मण्डलान्तमणिदीपिकां मनसि भावयामि परदेवताम्।।5।।\n\n",
    "वारणाननमयूरवाहमुखदाहवारणपयोधरां\n\n   चारणादिसुरसुन्दरीचिकुरशेखरीकृतपदाम्बुजाम्।\n\nकारणाधिपतिपञ्चकप्रकृतिकारणप्रथममातृकां\n   वारणान्तमुखपारणां मनसि भावयामि परदेवताम्।।6।।\n\n",
    "पद्मकान्तिपदपाणिपल्लवपयोधराननसरोरुहां\n\n   पद्मरागमणिमेखलावलयनीविशोभितनितम्बिनीम्।\n\nपद्मसंभवसदाशिवान्तमयपञ्चरत्नपदपीठिकां\n   पद्मिनीं प्रणवरूपिणीं मनसि भावयामि परदेवताम्।।7।। \n\n",
    "आगमप्रणवपीठिकाममलवर्णमङ्गलशरीरिणीं\n\n   आगमावयवशोभिनीमखिलवेदसारकृतशेखरीम्।\n\nमूलमन्त्रमुखमण्डलां मुदितनादबिन्दुनवयौवनां\n   मातृकां त्रिपुरसुन्दरीं मनसि भावयामि परदेवताम्।।8।।\n\n",
    "कालिकातिमिरकुन्तलान्तघनभृङ्गमङ्गलविराजिनीं\n\n   चूलिकाशिखरमालिकावलयमल्लिकासुरभिसौरभाम्।\n\nवालिकामधुरगण्डमण्डलमनोहराननसरोरुहां\n   कालिकामखिलनायिकां मनसि भावयामि परदेवताम्।।9।।\n\n",
    "नित्यमेव नियमेन जल्पतां\n\n   भुक्तिमुक्तिफलदामभीष्टदाम्।\n\nशंकरेण रचितां सदा जपे\n   न्नामरत्ननवरत्नमालिकाम्।।10।।\n\n\nइति श्रीमत्परमहंसपरिव्राजकाचार्यस्य\n\nश्रीगोविन्दभगवत्पूज्यपादशिष्यस्य\n\nश्रीमच्छंकरभगवतः कृतौ\n\nनवरत्नमालिका संपूर्णा।।\n"
  ],
  "url": "https://www.sankara.iitk.ac.in/devi-devotional-hyms?language=dv&field_text_tid=39"
}