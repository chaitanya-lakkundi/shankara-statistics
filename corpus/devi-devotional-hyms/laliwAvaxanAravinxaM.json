{
  "name": "ललितावदनारविन्दं",
  "filename": "laliwAvaxanAravinxaM",
  "body": [
    "।।श्रीः।।\n\nप्रातः स्मरामि ललितावदनारविन्दं\n\n   बिम्बाधरं पृथुलमौक्तिकशोभिनासम्।\n\nआकर्णदीर्घनयनं मणिकुण्डलाढ्यं\n   मन्दस्मितं मृगमदोज्ज्वलफालदेशम्।।1।।\n\n",
    "प्रातर्भजामि ललिताभुजकल्पवल्लीं\n\n   रक्ताङ्गुलीयलसदङ्गुलिपल्लवाढ्याम्। \n\nमाणिक्यहेमवलयाङ्गदशोभमानां\n   पुण्ड्रेक्षुचापकुसुमेषुसृणीर्दधानाम्।।2।।\n\n",
    "प्रातर्नमामि ललिताचरणारविन्दं\n\n   भक्तेष्टदाननिरंत भवसिन्धुपोतम्।\n\nपद्मासनादिसुरनायकपूजनीयं\n   पद्माङ्कुशध्वजसुदर्शनलाञ्छनाढ्यम्।।3।।\n\n",
    "प्रातः स्तुवे परशिवां ललितां भवानीं\n\n   त्रय्यन्तवेद्यविभवां करूणानवद्याम्।\n\nविश्वस्य सृष्टिविलयस्थितिहेतुभूतां\n   विद्येश्वरीं निगमवाङ्मनसातिदूराम्।।4।।\n\n",
    "प्रातर्वदामि ललिते तव पुण्यनाम\n\n   कामेश्वरीति कमलेति महेश्वरीति।\n\nश्रीशाम्भवीति जगतां जननी परेति।\n  वाग्देवतेति वचसा त्रिपुरेश्वरीति।।5।।\n\n",
    "यः श्लोकपञ्चकमिदं ललिताम्बिकायाः\n\n   सौभाग्यदं सुललितं पठति प्रभाते।\n\nतस्मै ददाति ललिता झटिति प्रसन्ना\n   विद्यां श्रियं विमलसौख्यमनन्तकीर्तिम्।।6।। \n\n\nइति श्रीमत्परमहंसपरिव्राजकाचार्यस्य\n\nश्रीगोविन्दभगवत्पूज्यपादशिष्यस्य\n\nश्रीमच्छंकरभगवताः कृतौ\n\nललितापञचरत्नं संपूर्णम्।।\n\n\n\n\n\n"
  ],
  "url": "https://www.sankara.iitk.ac.in/devi-devotional-hyms?language=dv&field_text_tid=37",
  "chandas_list": [
    "Vasantatilakā",
    "Vasantatilakā",
    "tāvuri",
    "tāvuri",
    "Vasantatilakā",
    "Vasantatilakā"
  ]
}