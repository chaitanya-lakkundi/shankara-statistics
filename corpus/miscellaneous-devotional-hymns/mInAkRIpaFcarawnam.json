{
  "name": "मीनाक्षीपञ्चरत्नम्",
  "filename": "mInAkRIpaFcarawnam",
  "body": [
    "।।श्रीः।।\n\n।।मीनाक्षीपञ्चरत्नम्।।\nउद्यद्भानुसहस्रकोटिसदृशां केयूरहारोज्ज्वलां\n\n   बिम्बोष्ठीं स्मितदन्तपङ्क्तिरुचिरां पीताम्बरालंकृताम्।\n\nविष्णुब्रह्मसुरेन्द्रसेवितपदां तत्त्वस्वरूपां शिवां\n   मीनाक्षीं प्रणतोऽस्मि संततमहं कारुण्यवारांनिधिम्।।1।।\n\n",
    "मुक्ताहारलसत्किरीटरुचिरां पूर्णेन्दुवक्त्रप्रभां\n\n   शिञ्जन्नूपुरकिंकिणीमणिधरां पद्मप्रभाभासुरम्।\n\nसर्वाभीष्टफलप्रदां गिरिसुतां वाणीरमासेवितां\n   मीनाक्षीं प्रणतोऽस्मि संततमहं कारुण्यवारांनिधिम्।।2।।\n\n",
    "श्रीविद्यां शिववामभागनिलयां ह्रींकारमन्त्रोज्ज्वलां\n\n   श्रीचक्राङ्कितबिन्दुमध्यवसतिं श्रीमत्सभानायकीम्।\n\nश्रीमत्षण्मुखविघ्नराजजननीं श्रीमज्जगन्मोहिनीं\n   मीनाक्षीं प्रणतोऽस्मि संततमहं कारुण्यवारांनिधिम्।।3।।\n\n",
    "श्रीमत्सुन्दरनायकीं भयहरां ज्ञानप्रदां निर्मलां\n\n   श्यामाभां कमलासनार्चितपदां नारायणस्यानुजाम्।\n\nवीणावेणुमृदङ्गवाद्यरसिकां नानाविधाडम्बिकां\n   मीनाक्षीं प्रणतोऽस्मि संततमहं कारुण्यवारांनिधिम्।।4।।\n\n",
    "नानायोगिमुनीन्द्रहृन्निवसतीं नानार्थसिद्धिप्रदां\n\n   नानापुष्पविराजिताङ्घ्रियुगलां नारायणेनार्चिताम्।\n\nनादब्रह्ममयीं परात्परतरां नानार्थतत्त्वात्मिकां\n   मीनाक्षीं प्रणतोऽस्मि संततमहं कारुण्यवारांनिधिम्।।5।।\n\n\nइति श्रीमत्परमहंसपरिव्राजकाचार्यस्य\n\nश्रीगोविन्दभगवत्पूज्यपादशिष्यस्य\n\nश्रीमच्छंकरभगवतः कृतौ\n\nमीनाक्षीपञ्चरत्नं संपूर्णम्।।\n\n"
  ],
  "url": "https://www.sankara.iitk.ac.in/miscellaneous-devotional-hymns?language=dv&field_text_tid=11",
  "chandas_list": [
    "Śārdūlavikrīḍitam",
    "Śārdūlavikrīḍitam",
    "Śārdūlavikrīḍitam",
    "Śārdūlavikrīḍitam",
    "Śārdūlavikrīḍitam"
  ]
}