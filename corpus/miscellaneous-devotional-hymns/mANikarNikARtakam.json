{
  "name": "माणिकर्णिकाष्टकम्",
  "filename": "mANikarNikARtakam",
  "body": [
    "।।श्रीः।।\n।।मणिकर्णिकाष्टकम्।।\nत्वत्तीरे मणिकर्णिके हरिहरौ सायुज्यमुक्तिप्रदौ\n\n\tवादन्तौ कुरुतः परस्परमुभौ जन्तोः प्रयाणोत्सवे।\n\nमद्रूपो मनुजोऽयमस्तु हरिणा प्रोक्तः शिवस्तत्क्षणा\n\tत्तन्मध्याद्भृगुलाञ्छनो गरुडगः पीताम्बरो निर्गतः।।1।।\n\n",
    "इन्द्राद्यास्त्रिदशाः पतन्ति नियतं भोगक्षये ये पुन\n\n\tर्जायन्ते मनुजास्ततोपि पशवः कीटाः पतङ्गादयः।\n\nये मातर्मणिकर्णिके तव जले मज्जन्ति निष्कल्मषाः \n\tसायुज्येऽपि किरीटकौस्तुभधरा नारायणाः स्युर्नराः।।2।।\n\n",
    "काशी धन्यतमा विमुक्तनगरी सालंकृता गङ्गया\n\n\tतत्रेयं मणिकर्णिका सुखकरी मुक्तिर्हि तत्किंकरी।\n\nस्वर्लोकस्तुलितः सहैव विबुधैः काश्या समं ब्रह्मणा\n\tकाशी क्षोणितले स्थिता गुरुतरा स्वर्गो लघुत्वं गतः।।3।।\n\n",
    "गङ्गातीरमनुत्तमं हि सकलं तत्रापि काश्युत्तमा\n\n\tतस्यां सा मणिकर्णिकोत्तमतमा यत्रेश्वरो मुक्तिदः।\n\nदेवानामपि दुर्लभं स्थलमिदं पापौघनाशक्षमं\n\tपूर्वोपार्जितपुण्यपुञ्जगमकं पुण्यैर्जनैः प्राप्यते।।4।।\n\n",
    "दुःखाम्भोधिगतो हि जन्तुनिवहस्तेषां कथं निष्कृतिः\n\n\tज्ञात्वा तद्धि विरिञ्चिना विरचिता वाराणसी शर्मदा।\n\nलोकाःस्वर्गसुखास्ततोऽपि लघवो भोगान्तपातप्रदाः\n\tकाशी मुक्तिपुरी सदा शिवकरी धर्मार्थमोक्षप्रदा।।5।।\n\n",
    "एको वेणुधरो धराधरधरः श्रीवत्सभूषाधरः\n\n\tयोऽप्येकः किल शंकरो विषधरो गङ्गाधरो माधवः।\n\nये मातर्मणिकर्णिके तव जले मज्जन्ति ते मानवाः\n\tरुद्रा वा हरयो भवन्ति बहवस्तेषां बहुत्वं कथम्।।6।।\n\n",
    "त्वत्तीरे मरणं तु मङ्गलकरं देवैरपि श्लाघ्यते\n\n\tशक्रस्तं मनुजं सहस्रनयनैर्द्रष्टुं सदा तत्परः।\n\nआयान्तं सविता सहस्रकिरणैः प्रत्युद्गतोऽभूत्सदा\n\tपुण्योऽसौ वृषगोऽथवा गरुडगः किं मन्दिरं यास्यति।।7।।\n\n",
    "मध्याह्ने मणिकर्णिकास्नपनजं पुण्यं न वक्तुं क्षमः\n\n\tस्वीयैरब्धशतैश्चतुर्मुखधरो वेदार्थदीक्षागुरुः।\n\nयोगाभ्यासबलेन चन्द्रशिखरस्तत्पुण्यपारंगत\n\tस्त्वत्तीरे प्रकरोति सुप्तपुरुषं नारायणं वा शिवम्।।8।।\n\n",
    "कृच्छ्रैः कोटिशतैः स्वपापनिधनं यच्चाश्वमेधैः फलं\n\n\tतत्सर्वं मणिकर्णिकास्नपनजे पुण्ये प्रविष्टं भवेत्।\n\nस्नात्वा स्तोत्रमिदं नरः पठति चेत्संसारपाथोनिधिं\n\tतीर्त्वा पल्वलवत्प्रयाति सदनं तेजोमयं ब्रह्मणः।।9।।\n\n\nइति श्रीमत्परमहंसपरिव्राजकाचार्यस्य\n\nश्रीगोविन्दभगवत्पूज्यपादशिष्यस्य\n\nश्रीमच्छंकरभगवतः कृतौ\n\nमणिकर्णिकाष्टकं संपूर्णम्।।\n\n"
  ],
  "url": "https://www.sankara.iitk.ac.in/miscellaneous-devotional-hymns?language=dv&field_text_tid=20",
  "chandas_list": [
    "Śārdūlavikrīḍitam",
    "Śārdūlavikrīḍitam",
    "Śārdūlavikrīḍitam",
    "Śārdūlavikrīḍitam",
    "Śārdūlavikrīḍitam",
    "Śārdūlavikrīḍitam",
    "Śārdūlavikrīḍitam",
    "Śārdūlavikrīḍitam",
    "Śārdūlavikrīḍitam"
  ]
}