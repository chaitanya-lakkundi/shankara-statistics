{
  "name": "गुर्वष्टकम्",
  "filename": "gurvaRtakam",
  "body": [
    "।।श्रीः।।\n\nगुर्वष्टकम्\nशरीरं सुरूपं तथा वा कलत्रं\n\n   यशश्चारु चित्रं धनं मेरुतुल्यम्।\n\nमनश्चेन्न लग्नं गुरोरङ्घ्रिपद्मे\n   ततः किं ततः किं ततः किं ततः किम्।।1।।\n\n",
    "कलत्रं धनं पुत्रपौत्रादि सर्वं\n\n   गृहं बान्धवाः सर्वमेतद्धि जातम्।\n\nमनश्चेन्न लग्नं गुरोरङ्घ्रिपद्मे\n   ततः किं ततः किं ततः किं ततः किम्।।2।।\n\n",
    "षडङ्गादिवेदो मुखे शास्त्रविद्या\n\n   कवित्वादि गद्यं सुपद्यं करोति।\n\nमनश्चेन्न लग्नं गुरोरङ्घ्रिपद्मे\n   ततः किं ततः किं ततः किं ततः किम्।।3।।\n\n",
    "विदेशेषु मान्यः स्वदेशेषु धन्यः \n\n   सदाचारवृत्तेषु मत्तो न चान्यः।\n\nमनश्चेन्न लग्नं गुरोरङ्घ्रिपद्मे\n   ततः किं ततः किं ततः किं ततः किम्।।4।।\n\n",
    "क्षमामण्डले भूपभूपालबृन्दैः\n\n   सदा सेवितं यस्य पादारविन्दम्।\n\nमनश्चेन्न लग्नं गुरोरङ्घ्रिपद्मे\n   ततः किं ततः किं ततः किं ततः किम्।।5।।\n\n",
    "यशो मे गतं दिक्षु दानप्रतापा\n\n   ज्जगद्वस्तु सर्वं करे यत्प्रसादात्।\n\nमनश्चेन्न लग्नं गुरोरङ्घ्रिपद्मे\n   ततः किं ततः किं ततः किं ततः किम्।।6।।\n\n",
    "न भोगे न योगे न वा वाजिराजौ\n\n   न कान्तामुखे नैव वित्तेषु चित्तम्।\n\nमनश्चेन्न लग्नं गुरोरङ्घ्रिपद्मे\n   ततः किं ततः किं ततः किं ततः किम्।।7।।\n\n",
    "अरण्ये न वा स्वस्य गेहे न कार्ये\n\n   न देहे मनो वर्तते मे त्वनर्घ्ये।\n\nमनश्चेन्न लग्नं गुरोरङ्घ्रिपद्मे\n   ततः किं ततः किं ततः किं ततः किम्।।8।।\n\n",
    "गुरोरष्टकं यः पठेत्पुण्यदेही\n\n   यतिर्भूपतिर्ब्रह्मचारी च गेही।\n\nलभेद्वाञ्छितार्थं पदं ब्रह्मसंज्ञं\n   गुरोरुक्तवाक्ये मनो यस्य लग्नम्।।9।।\n\n\nइति श्रीमत्परमहंसपरिव्राजकाचार्यस्य\n\nश्रीगोविन्दभगवत्पूज्यपादशिष्यस्य\n\nश्रीमच्छंकरभगवतः कृतौ\n\nगुर्वष्टकं संपूर्णम्।।\n\n"
  ],
  "url": "https://www.sankara.iitk.ac.in/miscellaneous-devotional-hymns?language=dv&field_text_tid=15"
}