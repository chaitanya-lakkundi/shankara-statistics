{
  "name": "कनकधारास्तोत्रम्",
  "filename": "kanakaXArAswowram",
  "body": [
    "।।श्रीः।।\n।।कनकधारास्तोत्रम्।।\nअङ्गं हरेः पुलकभूषणमाश्रयन्ती\n\n\tभृङ्गाङ्गनेव मुकुलाभरणं तमालम्।\n\nअङ्गीकृताखिलविभूतिरपाङ्गलीला\n\tमाङ्गल्यदास्तु मम मङ्गलदेवतायाः।।1।।\n\n",
    "मुग्धा मुहुर्विदधती वदने मुरारेः\n\n\tप्रेमत्रपाप्रणिहितानि गतागतानि।\n\nमालादृशोर्मधुकरीव महोत्पले या \n\tसा मे श्रियं दिशतु सागरसंभवायाः।।2।।\n\n",
    "विश्वामरेन्द्रपदविभ्रमदानदक्ष\n\n\tमानन्दहेतुरधिकं मुरविद्विषोऽपि।\n\nईषन्निषीदतु मयि क्षणमीक्षणार्द्ध\n\tमिन्दीवरोदरसहोदरमिन्दिरायाः।।3।।\n\n",
    "आमीलिताक्षमधिगम्य मुदा मुकुन्द\n\n\tमानन्दकन्दमनिमेषमनङ्गतन्त्रम्।\n\nआकेकरस्थितकनीनिकपक्ष्मनेत्रं\n\tभूत्यै भवेन्मम भुजंगशयाङ्गनायाः।।4।।\n\n",
    "बाह्वन्तरे मधुजितः श्रितकौस्तुभेया\n\n\tहारावलीव हरिनीलमयी विभाति।\n\nकामप्रदा भगवतोऽपि कटाक्षमाला\n\tकल्याणमावहतु मे कमलालयायाः।।5।।\n\n",
    "कालाम्बुदालिललितोरसि कैटभारे\n\n\tर्धाराधरे स्फुरति यत्तटिदङ्गनेव।\n\nमातुः समस्तजगतां महनीयमूर्ति\n\tर्भद्रामि मे दिशतु भार्गवनन्दनायाः।।6।।\n\n",
    "प्राप्तं पदं प्रथमतः खलु यत्प्रभावा\n\n\tन्माङ्गल्यभाजि मधुमाथिनि मन्मथेन।\n\nमय्यापतेत्तदिह मन्थरमीक्षणार्धं\n\tमन्दालसं च मकरालयकन्यकायाः।।7।।\n\n",
    "दद्याद्दयानुपवनो द्रविणाम्बुधारा\n\n\tमस्मिन्न किंचन विहंगशिशौ विषण्णे।\n\nदुष्कर्मधर्ममपनीय चिराय दूरं\n\tनारायणप्रणयिनीनयनाम्बुवाहः।।8।।\n\n",
    "इष्टाविशिष्टमतयोऽपि यया दयार्द्र\n\n\tदृष्ट्या त्रिविष्टपपदं सुलभं लभन्ते।\n\nदृष्टिः प्रहृष्टकमलोदरदीप्तिरिष्टां\n\tपुष्टिं कृषीष्ट मम पुष्करविष्टरायाः।।9।।\n\n",
    "गीर्देवतेति गरुडध्वजसुन्दरीति\n\n\tशाकंभरीति शशिशेखरवल्लभेति।\n\nसृष्टिस्थितिप्रलयकेलिषु संस्थितायै\n\tतस्यै नमस्त्रिभुवनैकगुरोस्तरुण्यै।।10।।\n\n",
    "श्रुत्यै नमोऽस्तु शुभकर्मफलप्रसूत्यै\n\n\tरत्यै नमोऽस्तु रमणीयगुणार्णवायै।\n\nशक्त्यै नमोऽस्तु शतपत्रनिकेतनायै\n\tपुष्ट्यै नमोऽस्तु पुरुषोत्तमवल्लभायै।।11।।\n\n",
    "नमोऽस्तु नालीकनिभाननायै\n\n\tनमोऽस्तु दुग्धोदधिजन्मभूम्यै।\n\nनमोऽस्तु सोमामृतसोदरायै\n\tनमोऽस्तु नारायणवल्लभायै।।12।।\n\n",
    "संपत्कराणि सकलेन्द्रियनन्दनानि \n\n\tसाम्राज्यदानविभवानि सरोरुहाक्षि।\n\nत्वद्वन्दनानि दुरिताहरणोद्यतानि\n\tमामेव मातरनिशं कलयन्तु मान्ये।।13।।\n\n",
    "यत्कटाक्षसमुपासनाविधिः\n\n\tसेवकस्य सकलार्थसंपदः।\n\nसंतनोति वचनाङ्गमानसै\n\tस्त्वां मुरारिहृदयेश्वरीं भजे।।14।।\n\n",
    "सरसिजनिलये सरोजहस्ते\n\n\tधवलतमांशुकगन्धमाल्यशोभे।\n\nभगवति हरिवल्लभे मनोज्ञे\n\tत्रिभुवनभूतिकरि प्रसीद मह्यम्।।15।।\n\n",
    "दिघ्घस्तिभिः कनककुम्भमुखावसृष्टः\n\n\tस्वर्वाहिनीविमलचारुजलप्लुताङ्गीम्।\n\nप्रातर्नमामि जगतां जननीमशेष\n\tलोकाधिनाथगृहिणीममृताब्धिपुत्रीम्।।16।।\n\n",
    "कमले कमलाक्षवल्लभे त्वं\n\n\tकरुणापूरतरङ्गितैरपाङ्गैः।\n\nअवलोकय मामकिंचनानां\n\tप्रथमं पात्रमकृत्रिमं दयायाः।।17।।\n\n",
    "स्तुवन्ति ये स्तुतिभिरमीभिरन्वहं\n\n\tत्रयीमयीं त्रिभुवनमातरं रमाम्।\n\nगुणाधिका गुरुतरभाग्यभाजिनो\n\tभवन्ति ते भुवि बुधभाविताशयाः।।18।।\n\n\nइति श्रीमत्परमहंसपरिव्राजकाचार्यस्य\n\nश्रीगोविन्दभगवत्पूज्यपादशिष्यस्य\n\nश्रीमच्छंकरभगवतः कृतौ\n\nकनकधारास्तोत्रं संपूर्णम्।।\n\n"
  ],
  "url": "https://www.sankara.iitk.ac.in/miscellaneous-devotional-hymns?language=dv&field_text_tid=18"
}