{
  "name": "कालभौरवाष्टकम्",
  "filename": "kAlaBOravARtakam",
  "body": [
    "।।श्रीः।।\n\n।।कालभैरवाष्टकम्।।\n\nदेवराजसेव्यमानपावनाङ्घ्रिपङ्कजं\n\n   व्यालयज्ञसूत्रबिन्दुशेखरं कृपाकरम्।\n\nनारदादियोगिबृन्दवन्दितं दिगम्बरं\n   काशिकापुराधिनाथकालभैरवं भजे।।1।।\n\n",
    "भानुकोटिभास्वरं भवाब्धितारकं परं \n\n   नीलकण्ठमीप्सितार्थदायकं त्रिलोचनम्।\n\nकालकालमम्बुजाक्षमक्षशूलमक्षरं\n   काशिकापुराधिनाथकालभैरवं भजे।।2।।\n\n",
    "शूलटङ्कपाशदण्डपाणिमादिकारणं\n\n   श्यामकायमादिदेवमक्षरं निरामयम्।\n\nभीमविक्रमं प्रभुं विचित्रताण्डवप्रियं\n   काशिकापुराधिनाथकालभैरवं भजे।।3।।\n\n",
    "भुक्तिमुक्तिदायकं प्रशस्तचारुविग्रहं\n\n   भक्तवत्सलं स्थिरं समस्तलोकविग्रहम्।\n\nनिक्वणन्मनोज्ञहेमकिङ्किणीलसत्कटिं\n   काशिकापुराधिनाथकालभैरवं भजे।।4।।\n\n",
    "धर्मसेतुपालकं त्वधर्ममार्गनाशकं\n\n   कर्मपाशमोचकं सुशर्मदायकं विभुम्।\n\nस्वर्णवर्णकेशपाशशोभिताङ्गनिर्मलं\n   काशिकापुराधिनाथकालभैरवं भजे।।5।।\n\n",
    "रत्नपादुकाप्रभाभिरामपादयुग्मकं\n\n   नित्यमद्वितीयमिष्टदैवतं निरञ्जनम्।\n\nमृत्युदर्पनाशनं करालदंष्ट्रभूषणं\n   काशिकापुराधिनाथकालभैरवं भजे।।6।।\n\n",
    "अट्टहासभिन्नपद्मजाण्डकोशसंततिं\n\n   दृष्टिपातनष्टपापजालमुग्रशासनम्।\n\nअष्टसिद्धिदायकं कपालमालिकाधरं\n   काशिकापुराधिनाथकालभैरवं भजे।।7।।\n\n",
    "भूतसङ्घनायकं विशालकीर्तिदायकं\n\n   काशिवासिलोकपुण्यपापशोधकं विभुम्।\n\nनीतिमार्गकोविदं पुरातनं जगत्पतिं\n   काशिकापुराधिनाथकालभैरवं भजे।।8।।\n\n",
    "कालभैरवाष्टकं पठन्ति ये मनोहरं\n\n   ज्ञानमुक्तिसाधकं विचित्रपुण्यवर्धनम्।\n\nशोकमोहलोभदैन्यकोपतापनाशनं\n   ते प्रयान्ति कालभैरवाङ्घ्रिसंनिधिं ध्रुवम्।।9।।\n\n\nइति श्रीमत्परमहंसपरिव्राजकाचार्यस्य\n\nश्रीगोविन्दभगवत्पूज्यपादशिष्यस्य\n\nश्रीमच्छंकरभगवतः कृतौ\n\nकालभैरवाष्टकं संपूर्णम्।।\n\n"
  ],
  "url": "https://www.sankara.iitk.ac.in/miscellaneous-devotional-hymns?language=dv&field_text_tid=17"
}