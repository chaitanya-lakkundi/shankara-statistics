{
  "name": "नर्मदाष्टकम्",
  "filename": "narmaxARtakam",
  "body": [
    "।।श्रीः।।\n।।नर्मदाष्टकम्।।\nसबिन्दुसिन्धुसुस्खलत्तरङ्गभङ्गरञ्जितं\n\n\tद्विषत्सु पापजातजातकादिवारिसंयुतम्।\n\nकृतान्तदूतकालभूतभीतिहारिवर्मदे\n\tत्वदीयपादपङ्कजं नमामि देवि नर्मदे।।1।।\n\n",
    "त्वदम्बुलीनदीनमीनदिव्यसंप्रदायकं\n\n\tकलौ मलौघभारहारिसर्वतीर्थनायकम्।\n\nसुमच्छकच्छनक्रचक्रवाकचक्रशर्मदे\n\tत्वदीयपादपङ्कजं नमामि देवि नर्मदे।।2।।\n\n",
    "महागभीरनीरपूरपापधूतभूतलं\n\n\tध्वनत्समस्तपातकारिदारितापदाचलम्।\n\nजगल्लये महाभये मृकण्डुसूनुहर्म्यदे\n\tत्वदीयपादपङ्कजं नमामि देवि नर्मदे।।3।।\n\n",
    "गतं तदैव मे भयं त्वदम्बु वीक्षितं यदा\n\n\tमृकण्डुसूनुशौनकासुरारिसेवितं सदा।\n\nपुनर्भवाब्धिजन्मजं भवाब्धिदुःखवर्मदे\n\tत्वदीयपादपङ्कजं नमामि देवि नर्मदे।।4।।\n\n",
    "अलक्ष्यलक्षकिन्नरामरासुरादिपूजितं\n\n\tसुलक्षनीरतीरधीरपक्षिलक्षकूजितम्।\n\nवसिष्ठशिष्टपिप्पलादिकर्दमादिशर्मदे\n\tत्वदीयपादपङ्कजं नमामि देवि नर्मदे।।5।।\n\n",
    "सनत्कुमारनाचिकेतकश्यपात्रिषट्पदै\n\n\tर्धृतं स्वकीयमानसेषु नारदादिषट्पदैः।\n\nरवीन्दुरन्तिदेवदेवराजकर्मशर्मदे\n\tत्वदीयपादपङ्कजं नमामि देवि नर्मदे।।6।।\n\n",
    "अलक्षलक्षलक्षपापलक्षसारसायुधं\n\n\tततस्तु जीवजन्तुतन्तुभुक्तिमुक्तिदायकम्।\n\nविरिञ्चिविष्णुशंकरस्वकीयधामवर्मदे\n\tत्वदीयपादपङ्कजं नमामि देवि नर्मदे।।7।।\n\n",
    "\n\n\nअहो धृतं स्वनं श्रुतं महेशिकेशजातटे\n\n\tकिरातसूतबाडबेषु पण्डिते शठे नटे।\n\nदुरन्तपापतापहारि सर्वजन्तुशर्मदे\n\tत्वदीयपादपङ्कजं नमामि देवि नर्मदे।।8।।\n\n",
    "इदं तु नर्मदाष्ठकं त्रिकालमेव ये सदा\n\n\tपठन्ति ते निरन्तरं न यन्ति दुर्गतिं कदा।\n\nसुलभ्यदेहदुर्लभं महेशधामगौरवं\n\tपुनर्भवा नरा न वै विलोकयन्ति रौरवम्।।9।।\n\n\nइति श्रीमत्परमहंसपरिव्राजकाचार्यस्य\n\nश्रीगोविन्दभगवत्पूज्यपादशिष्यस्य\n\nश्रीमच्छंकरभगवतः कृतौ\n\nनर्मदाष्टकं संपूर्णम्।।\n\n"
  ],
  "url": "https://www.sankara.iitk.ac.in/miscellaneous-devotional-hymns?language=dv&field_text_tid=22"
}