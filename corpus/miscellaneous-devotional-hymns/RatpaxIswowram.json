{
  "name": "षट्पदीस्तोत्रम्",
  "filename": "RatpaxIswowram",
  "body": [
    "।।श्रीः।।\n\nषट्पदीस्तोत्रम् \nअविनयमपनय विष्णो\n\n   दमय मनः शमय विषयमृगतृष्णाम्।\n\nभूतदयां विस्तारय\n   तारय संसारसागरतः।।1।।\n\n",
    "दिव्यधुनीमकरन्दे\n\n   परिमलपरिभोगसच्चिदानन्दे।\n\nश्रीपतिपदारविन्दे\n   भवभयखेदच्छिदे वन्दे।।2।।\n\n",
    "सत्यपि भेदापगमे\n\n   नाथ तवाहं न मामकीनस्त्वम्।\n\nसामुद्रो हि तरङ्गः\n   क्वचन समुद्रो न तारङ्गः।।3।।\n\n",
    "उद्धृतनग नगभिदनुज\n\n   दनुजकुलामित्र मित्रशशिदृष्टे।\n\nदृष्टे भवति प्रभवति\n   न भवति किं भवतिरस्कारः।।4।।\n\n",
    "मत्स्यादिभिरवतारै\n\n   रवतारवतावता सदा वसुधाम्।\n\nपरमेश्वर परिपाल्यो\n   भवता भवतापभीतोऽहम्।।5।।\n\n",
    "दामोदर गुणमन्दिर\n\n   सुन्दरवदनारविन्द गोविन्द।\n\nभवजलधिमथनमन्दर\n   परमं दरमपनय त्वं मे।।6।।\n\n",
    "नारायण करुणामय\n\n   शरणं करवाणि तावकौ चरणौ।\n\nइति षट्पदी मदीये\n   वदनसरोजे सदा वसतु।।7।।\n\n\nइति षट्पदीस्तोत्रं संपूर्णम्।।\n\n"
  ],
  "url": "https://www.sankara.iitk.ac.in/miscellaneous-devotional-hymns?language=dv&field_text_tid=25",
  "chandas_list": [
    "Āryā",
    "Āryā",
    "Āryā",
    "Āryā",
    "Āryā",
    "Āryā",
    "Āryā"
  ]
}