{
  "name": "शारदाभुजंगप्रयाताष्टकम्",
  "filename": "SAraxABujaMgaprayAwARtakam",
  "body": [
    "।।श्रीः।।\n\n।।शारदाभुजंगप्रयाताष्टकम्।।\nसुवक्षोजकुम्भां सुधापूर्णकुम्भां\n\n   प्रसादावलम्बां प्रपुण्यावलम्बाम्।\n\nसदास्येन्दुबिम्बां सदानोष्ठबिम्बां\n   भजे शारदाम्बामजस्रं मदम्बाम्।।1।।\n\n",
    "कटाक्षे दयार्द्रां करे ज्ञानमुद्रां\n\n   कलाभिर्विनिद्रां कलापैः सुभद्राम्।\n\nपुरस्त्रीं विनिद्रां पुरस्तुङ्गभद्रां\n   भजे शारदाम्बामजस्रं मदम्बाम्।।2।।\n\n",
    "ललामाङ्कफालां लसद्गानलोलां\n\n   स्वभक्तैकपालां यशःश्रीकपोलाम्।\n\nकरे त्वक्षमालां कनत्प्रत्नलोलां\n   भजे शारदाम्बामजस्रं मदम्बाम्।।3।।\n\n",
    "सुसीमन्तवेणीं दृशा निर्जितैणीं\n\n   रमत्कीरवाणीं नमद्वज्रपाणीम्।\n\nसुधामन्थरास्यां मुदा चिन्त्यवेणीं\n   भजे शारदाम्बामजस्रं मदम्बाम्।।4।।\n\n",
    "सुशान्तां सुदेहां दृगन्ते कचान्तां\n\n   लसत्सल्लताङ्गीमनन्तामचिन्त्याम्।\n\nस्मरेत्तापसैः सङ्गपूर्वस्थितां तां\n   भजे शारदाम्बामजस्रं मदम्बाम्।।5।।\n\n",
    "कुरङ्गे तुरंगे मृगेन्द्रे खगेन्द्रे\n\n   मराले मदेभे महोक्षेऽधिरूढाम्।\n\nमहत्यां नवम्यां सदा सामरूपां\n   भजे शारदाम्बामजस्रं मदम्बाम्।।6।।\n\n",
    "ज्वलत्कान्तिवह्निं जगन्मोहनाङ्गीं\n\n   भजे मानसाम्भोजसुभ्रान्तभृङ्गीम्।\n\nनिजस्तोत्रसंगीतनृत्यप्रभाङ्गीं\n   भजे शारदाम्बामजस्रं मदम्बाम्।।7।।\n\n",
    "भवाम्भोजनेत्राजसंपूज्यमानां\n\n   लसन्मन्दहासप्रभावक्त्रचिह्नम्।\n\nचलच्चञ्चलाचारुताटङ्ककर्णां\n   भजे शारदाम्बामजस्रं मदम्बाम्।।8।।\n\n\nइति श्रीमत्परमहंसपरिव्राजकाचार्यस्य\n\nश्रीगोविन्दभगवत्पूज्यपादशिष्यस्य\n\nश्रीमच्छंकरभगवतः कृतौ\n\nशारदाभुजंगप्रयाताष्टक संपूर्णम्।।  \n\n"
  ],
  "url": "https://www.sankara.iitk.ac.in/miscellaneous-devotional-hymns?language=dv&field_text_tid=24"
}