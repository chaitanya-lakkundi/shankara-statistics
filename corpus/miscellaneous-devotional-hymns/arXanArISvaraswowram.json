{
  "name": "अर्धनारीश्वरस्तोत्रम्",
  "filename": "arXanArISvaraswowram",
  "body": [
    "।।श्रीः।।\n\n।।अर्धनारीश्वरस्तोत्रम्।।\nचाम्पेयगौरार्धशरीरकायै\n\n   कर्पूरगौरार्धशरीरकाय।\n\nधम्मिल्लकायै च जटाधराय\n   नमः शिवायै च नमः शिवाय।।1।।\n\n",
    "कस्तूरिकाकुङ्कुमचर्चितायै\n\n   चितारजःपुञ्जविचर्चिताय।\n\nकृतस्मरायै विकृतस्मराय\n   नमः शिवायै च नमः शिवाय।।2।।\n\n",
    "झणत्क्वणत्कङ्कणनूपुरायै\n\n   पादाब्जराजत्फणिनूपुराय।\n\nहेमाङ्गदायै भुजगाङ्गदाय\n   नमः शिवायै च नमः शिवाय।।3।।\n\n",
    "विशालनीलोत्पललोचनायै\n\n   विकासिपङ्केरुहलोचनाय।\n\nसमेक्षणायै विषमेक्षणाय\n   नमः शिवायै च नमः शिवाय।।4।।\n\n",
    "मन्दारमालाकलितालकायै\n\n   कपालमालाङ्कितकन्धराय।\n\nदिव्याम्बरायै च दिगम्बराय\n   नमः शिवायै च नमः शिवाय।।5।।\n\n",
    "अम्भोधरश्यामलकुन्तलायै\n\n   तटित्प्रभाताम्रजटाधराय।\n\nनिरीश्वरायै निखिलेश्वराय\n   नमः शिवायै च नमः शिवाय।।6।।\n\n",
    "प्रपञ्चसृष्ट्युन्मुखलास्यकायै\n\n   समस्तसंहारकताण्डवाय।\n\nजगज्जनन्यै जगदेकपित्रे\n   नमः शिवायै च नमः शिवाय।।7।।\n\n",
    "प्रदीप्तरत्नोज्ज्वलकुण्डलायै\n\n   स्फुरन्महापन्नगभूषणाय।\n\nशिवान्वितायै च शिवान्विताय\n   नमः शिवायै च नमः शिवाय।।8।।\n\n",
    "एतत्पठेदष्ठकमिष्टदं यो\n   भक्त्या स मान्यो भुवि दीर्घजीवी।\nप्राप्नोति सौभाग्यमनन्तकालं\n\n\n   भूयात्सदा तस्य समस्तसिद्धिः।।9।।\n\n\nइति श्रीमत्परमहंसपरिव्राजकाचार्यस्य\nश्रीगोविन्दभगवत्पूज्यपादशिष्यस्य\nश्रीमच्छंकरभगवतः कृतौ\nअर्धनारीश्वरस्तोत्रम् संपूर्णम्।।"
  ],
  "url": "https://www.sankara.iitk.ac.in/miscellaneous-devotional-hymns?language=dv&field_text_tid=7"
}