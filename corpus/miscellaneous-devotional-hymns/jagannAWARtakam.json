{
  "name": "जगन्नाथाष्टकम्",
  "filename": "jagannAWARtakam",
  "body": [
    "।।श्रीः।।\n\nजगन्नाथाष्टकम्\nकदाचित्कालिन्दीतटविपिनसंगीतकवरो\n\n   मुदा गोपीनारीवदनकमलास्वादमधुपः।\n\nरमाशंभुब्रह्मामरपतिगणेशार्चितपदो\n   जगन्नाथः स्वामी नयनपथगामी भवतु मे।।1।।\n\n",
    "भुजे सव्ये वेणुं शिरसि शिखिपिञ्छं कटितटे\n\n   दुकूलं नेत्रान्ते सहचरकटाक्षं विदधत्।\n\nसदा श्रीमद्बृन्दावनवसतिलीलापरिचयो\n   जगन्नाथः स्वामी नयनपथगामी भवतु मे।।2।।\n\n",
    "महाम्भोधेस्तीरे कनकरुचिरे नीलशिखरे\n\n   वसन्प्रासादान्तः सहजबलभद्रेण बलिना।\n\nसुभद्रामध्यस्थः सकलसुरसेवावसरदो\n   जगन्नाथः स्वामी नयनपथगामी भवतु मे।।3।।\n\n",
    "कृपापारावारः सजलजलदश्रेणिरुचिरो\n\n   रमावाणीसोमस्फुरदमलपद्मोद्भवमुखैः।\n\nसुरेन्द्रैराराध्यः श्रुतिगणशिखागीतचरितो\n   जगन्नाथः स्वामी नयनपथगामी भवतु मे।।4।।\n\n",
    "रथारूढो गच्छन्पथि मिलितभूदेवपटलैः\n\n   स्तुतिप्रादुर्भावं प्रतिपदमुपाकर्ण्य सदयः।\n\nदयासिन्धुर्बन्धुः सकलजगतां सिन्धुसुतया\n   जगन्नाथः स्वामी नयनपथगामी भवतु मे।।5।।\n\n",
    "परब्रह्मापीडः कुवलयदलोत्फुल्लनयनो\n\n   निवासी नीलाद्रौ निहितचरणोऽनन्तशिरसि।\n\nरसानन्दो राधासरसवपुरालिङ्गनसुखो\n   जगन्नाथः स्वामी नयनपथगामी भवतु मे।।6।।\n\n",
    "न वै प्रार्थ्यं राज्यं न च कनकता भोगविभवे\n\n   न याचेऽहं रम्यां निखिलजनकाम्यां वरवधूम्।\n\nसदा काले काले प्रमथपतिना गीतचरितो\n   जगन्नाथः स्वामी नयनपथगामी भवतु मे।।7।।\n\n",
    "हर त्वं संसारं द्रुततरमसारं सुरपते\n\n   हर त्वं पापानां विततिमपरां यादवपते।\n\nअहो दीनानाथं निहितमचलं पातुमनिशं\n   जगन्नाथः स्वामी नयनपथगामी भवतु मे।।8।।\n\n\nइति श्रीमत्परमहंसपरिव्राजकाचार्यस्य\n\nश्रीगोविन्दभगवत्पूज्यपादशिष्यस्य\n\nश्रीमच्छंकरभगवतः कृतौ\n\nजगन्नाथाष्टकं संपूर्णम्।।\n\n"
  ],
  "url": "https://www.sankara.iitk.ac.in/miscellaneous-devotional-hymns?language=dv&field_text_tid=16"
}