{
  "name": "काशीपंचकम्",
  "filename": "kASIpaMcakam",
  "body": [
    "।।श्रीः।।\n\n।।काशीपञ्चकम्।।\nमनो निवृत्तिः परमोपशान्तिः\n\n   सा तीर्थवर्या मणिकर्णिका च।\n\nज्ञानप्रवाहा विमलादिगङ्गा\n   सा काशिकाहं निजबोधरूपा।।1।।\n\n",
    "यस्यामिदं कल्पितमिन्द्रजालं\n\n   चराचरं भाति मनोविलासम्।\n\nसच्चित्सुखैका परमात्मरूपा\n   सा काशिकाहं निजबोधरूपा।।2।।\n\n",
    "कोशेषु पञ्चस्वधिराजमाना\n\n   बुद्धिर्भवानी प्रतिदेहगेहम्।\n\nसाक्षी शिवः सर्वगतोऽन्तरात्मा \n   सा काशिकाहं निजबोधरूपा।।3।।\n\n",
    "काश्यां हि काशते काशी\n\n   काशी सर्वप्रकाशिका।\n\nसा काशी विदिता येन\n   तेन प्राप्ता हि काशिका।।4।।\n\n",
    "काशीक्षेत्रं शरीरं त्रिभुवनजननी व्यापिनी ज्ञानगङ्गा\n\n   भक्तिः श्रद्धा गयेयं निजगुरुचरणध्यानयोगः प्रयागः।\n\nविश्वेशोऽयं तुरीयं सकलजनमनःसाक्षिभूतोऽन्तरात्मा\n   देहे सर्वं मदीये यदि वसति पुनस्तीर्थमन्यत्किमस्ति।।5।।  \n\n\nइति श्रीमत्परमहंसपरिव्राजकाचार्यस्य\n\nश्रीगोविन्दभगवत्पूज्यपादशिष्यस्य\n\nश्रीमच्छंकरभगवतः कृतौ\n\nकाशीपञ्चकं संपूर्णम्।।\n\n"
  ],
  "url": "https://www.sankara.iitk.ac.in/miscellaneous-devotional-hymns?language=dv&field_text_tid=19"
}