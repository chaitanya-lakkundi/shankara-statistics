{
  "name": "गङ्गाष्टकम्",
  "filename": "gafgARtakam",
  "body": [
    "।।श्रीः।।\n\n।।गङ्गाष्टकंम्।।\nभगवति भवलीलामौलिमाले तवाम्भः\n\n   कणमणुपरिमाणं प्राणिनो ये स्पृशन्ति।\n\nअमरनगरनारीचामरग्राहिणीनां\n   विगतकलिकलङ्कातङ्कमङ्के लुठन्ति।।1।।\n\n",
    "ब्रह्माण्डं खण्ढयन्ती हरशिरसि जटावल्लिमुल्लासयन्ती\n\n  स्वर्लोकादापतन्ती कनकगिरिगुहागण्डशैलात्स्खलन्ती।\n\nक्षोणीपृष्टे लुठन्ती दुरितचयचमूनिर्भरं भर्त्सयन्ती\n   पाथोधिं पूरयन्ती सुरनगरसरित्पावनी नः पुनातु।।2।।\n\n",
    "मज्जन्मातङ्गकुम्भच्युतमदमदिरामोदमत्तालिजालं\n\n   स्नानैः सिद्धाङ्गनानां कुचयुगविगलत्कुङ्कुमासङ्गपिङ्गम्।\n\nसायं प्रातर्मुनीनां कुशकुसुमचयैश्छिन्नतीरस्थनीरं\n   पायान्नो गाङ्गमम्भः करिकरमकराक्रान्तरंहस्तरङ्गम्।।3।।\n\n",
    "आदावादिपितामहस्य नियमव्यापारपात्रे जलं\n\n   पश्चात्पन्नगशायिनो भगवतः पादोदकं पावनम्।\n\nभूयः शंभुजटाविभूषणमणिर्जह्नोर्महर्षेरियं\n   कन्या कल्मषनाशिनी भगवती भागीरथी पातु माम्।।4।।\n\n",
    "शैलेन्द्रादवतारिणी निजजले मज्जज्जनोत्तारिणी\n\n   पारावारविहारिणी भवभयश्रेणीसमुत्सारिणी।\n\nशेषाङ्गैरनुकारिणी हरशिरोवल्लीदलाकारिणी\n   काशीप्रान्तविहारिणी विजयते गङ्गा मनोहारिणी।।5।।\n\n",
    "कुतो वीची वीचिस्तव यदि गता लोचनपथं\n\n   त्वमापीता पीताम्बरपुरनिवासं वितरसि।\n\nत्वदुत्सङ्गे गङ्गे पतित यदि कायस्तनुभृतां\n   तदा मातः शान्तक्रतवपदलाभोऽप्यतिलघुः।।6।।\n\n",
    "भगवति तव तीरे नीरमात्राशनोऽहं\n\n   विगतविषयतृष्णः कृष्णमाराधयामि।\n\nसकलकलुषभङ्गे स्वर्गसोपानसङ्गे\n   तरलतरतरङ्गे देवि गङ्गे प्रसीद।।7।।\n\n",
    "मातर्जाह्नवि शंभुसङ्गमिलिते मौलौ निधायाञ्जलिं\n\n   त्वत्तीरे वपुषोऽवसानसमये नारायणाङ्घ्रिद्वयम्।\n\nसानन्दं स्मरतो भविष्यति मम प्राणप्रयाणोत्सवे\n   भूयाद्भक्तिरविच्युता हरिहराद्वैतात्मिका शाश्वती।।8।।\n\n",
    "गङ्गाष्टकमिदं पुण्यं\n\n   यः पठेत्प्रयतो नरः।\n\nसर्वपापविनिर्मुक्तो\n   विष्णुलोकं स गच्छति।।9।।\n\n\nइति श्रीमत्परमहंसपरिव्राजकाचार्यस्य\n\nश्रीगोविन्दभगवत्पूज्यपादशिष्यस्य\n\nश्रीमच्छंकरभगवतः कृतौ\n\nगङ्गाष्टकं संपूर्णम्।।\n\n"
  ],
  "url": "https://www.sankara.iitk.ac.in/miscellaneous-devotional-hymns?language=dv&field_text_tid=14",
  "chandas_list": [
    "Mālinī",
    "Sragdharā",
    "Sragdharā",
    "Śārdūlavikrīḍitam",
    "Śārdūlavikrīḍitam",
    "Śikhariṇī",
    "Mālinī",
    "Śārdūlavikrīḍitam",
    "Anuṣṭup (Śloka)"
  ]
}