{
  "name": "यमुनाष्टकम्",
  "filename": "yamunARtakam",
  "body": [
    "।।श्रीः।।\n\n।।यमुनाष्टकम्।।\n\nमुरारिकायकालिमाललामवारिधारिणी\n\n   तृणीकृतत्रिविष्टपा त्रिलोकशोकहारिणी।\n\nमनोनुकूलकूलकुञ्जपुञ्जधूतदुर्मदा\n   धुनोतु नो मनोमलं कलिन्दनन्दिनी सदा।।1।।\n\n",
    "मलापहारिवारिपूरिभूरिमण्डितामृता\n\n   भृशं प्रवातकप्रपञ्चनातिपण्डितानिशा।\n\nसुनन्दनन्दिनाङ्गसङ्गरागरञ्जिता हिता\n   धुनोतु नो मनोमलं कलिन्दनन्दिनी सदा।।2।।\n\n",
    "लसत्तरङ्गसङ्गधूतभूतजातपातका\n\n   नवीनमाधुरीधुरीणभक्ितजातचातका।\n\nतटान्तवासदासहंससंवृताह्निकामदा\n   धुनोतु नो मनोमलं कलिन्दनन्दिनी सदा।।3।।\n\n",
    "विहाररासखेदभेदधीरतीरमारुता\n\n   गता गिरामगोचरे यदीयनीरचारुता।\n\nप्रवाहसाहचर्यपूतमेदिनीनदीनदा\n   धुनोतु नो मनोमलं कलिन्दनन्दिनी सदा।।4।।\n\n",
    "तरङ्गसङ्गसैकतान्तरातितं सदासिता\n\n   शरन्निशाकरांशुमञ्जुमञ्जरी सभाजिता।\n\nभवार्चनाप्रचारुणाम्बुनाधुना विशारदा\n   धुनोतु नो मनोमलं कलिन्दनन्दिनी सदा।।5।।\n\n",
    "जलान्तकेलिकारिचारुराधिकाङ्गरागिणी\n\n   स्वभर्तुरन्यदुर्लभाङ्गताङ्गतांशभागिनी।\n\nस्वदत्तसुप्तसप्तसिन्धुभेदिनातिकोविदा\n   धुनोतु नो मनोमलं कलिन्दनन्दिनी सदा।।6।।\n\n",
    "जलच्युताच्युताङ्गरागलम्पटालिशालिनी\n\n   विलोलराधिकाकचान्तचम्पकालिमालिनी।\n\nसदावगाहनावतीर्णभर्तृभृत्यनारदा\n   धुनोतु नो मनोमलं कलिन्दनन्दिनी सदा।।7।।\n\n",
    "सदैव नन्दिनन्दकेलिशालिकुञ्जमञ्जुला\n\n   तटोत्थफुल्लमल्लिकाकदम्बरेणुसूज्ज्वला।\n\nजलावगाहिनां नृणां भवाब्धिसिन्धुपारदा\n   धुनोतु नो मनोमलं कलिन्दनन्दिनी सदा।।8।।\n\n\nइति श्रीमत्परमहंसपरिव्राजकाचार्यस्य\n\nश्रीगोविन्दभगवत्पूज्यपादशिष्यस्य\n\nश्रीमच्छंकरभगवतः कृतौ\n\nयमुनाष्टकं संपूर्णम्।। \n\n"
  ],
  "url": "https://www.sankara.iitk.ac.in/miscellaneous-devotional-hymns?language=dv&field_text_tid=28"
}