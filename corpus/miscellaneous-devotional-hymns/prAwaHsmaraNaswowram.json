{
  "name": "प्रातःस्मरणस्तोत्रम्",
  "filename": "prAwaHsmaraNaswowram",
  "body": [
    "।।श्रीः।।\n।।प्रातःस्मरणस्तोत्रम्।।\nप्रातः स्मरामि हृदि संस्फुरदात्मतत्त्वं\n\n\tसच्चित्सुखं परमहंसगतिं तुरीयम्।\n\nयस्तु प्रजागरसुषुप्तमवैति नित्यं\n\tतद्ब्रह्म निष्कलमहं न च भूतसङ्घः।।1।।\n\n",
    "प्रातर्भजामि मनसां वचसामगम्यं\n\n\tवाचो विभान्ति निखिला यदनुग्रहेण।\n\nयन्नेति नेति वचनैर्निगमा अवोचं\n\tस्तं देवदेवमजमच्युतमाहुरग्र्यम्।।2।।\n\n",
    "प्रातर्नमामि तमसः परमर्कवर्णं\n\n\tपूर्णं सनातनपदं पुरुषोत्तमाख्यम्।\n\nयस्मिन्निदं जगदशेषमशेषमूर्तौ\n\tरज्ज्वां भुजंगम इव प्रतिभासितं वै।।3।।\n\n",
    "श्लोकत्रयमिदं पुण्यं\n\n\tलोकत्रयविभूषणम्।\n\nप्रातःकाले पठेद्यस्तु\n\tस गच्छेत्परमं पदम्।।4।।\n\n\nइति श्रीमत्परमहंसपरिव्राजकाचार्यस्य\n\nश्रीगोविन्दभगवत्पूज्यपादशिष्यस्य\n\nश्रीमच्छंकरभगवतः कृतौ\n\nप्रातःस्मरणस्तोत्रं संपूर्णम्।।\n\n"
  ],
  "url": "https://www.sankara.iitk.ac.in/miscellaneous-devotional-hymns?language=dv&field_text_tid=10",
  "chandas_list": [
    "Vasantatilakā",
    "Vasantatilakā",
    "Vasantatilakā",
    "Anuṣṭup (Śloka)"
  ]
}