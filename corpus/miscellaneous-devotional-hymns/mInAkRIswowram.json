{
  "name": "मीनाक्षीस्तोत्रम्",
  "filename": "mInAkRIswowram",
  "body": [
    "।।श्रीः।।\n\n।।मीनाक्षीस्तोत्रम्।।\nश्रीविद्ये शिववामभागनिलये श्रीराजराजार्चिते\n\n   श्रीनाथादिगुरुस्वरूपविभवे चिन्तामणीपीठिके।\n\nश्रीवाणीगिरिजानुताङ्घ्रिकमले श्रीशांभवि श्रीशिवे\n   मध्याह्ने मलयध्वजाधिपसुते मां पाहि मीनाम्बिके।।1।।\n\n",
    "चक्रस्थेऽचपले चराचरजगन्नाथे जगत्पूजिते\n\n   आर्तालीवरदे नताभयकरे वक्षोजभारान्विते।\n\nविद्ये वेदकलापमौलिविदिते विद्युल्लताविग्रहे\n   मातः पूर्णसुधारसार्द्रहृदये मां पाहि मीनाम्बिके।।2।।\n\n",
    "कोटीराङ्गदरत्नकुण्डलधरे कोदण्डबाणाञ्चिते\n\n   कोकाकारकुचद्वयोपरिलसत्प्रालम्बहाराञ्चिते।\n\nशिञ्जन्नूपुरपादसारसमणीश्रीपादुकालंकृते\n   मद्दारिद्र्यभुजंगगारुडखगे मां पीहि मीनाम्बिके।।3।।\n\n",
    "ब्रह्मेशाच्युतगीयमानचरिते प्रेतासनान्तस्थिते\n\n   पाशोदङ्कुशचापबाणकलिते बालेन्दुचूडाञ्चिते। \n\nबाले बालकुरङ्गलोलनयने बालार्ककोट्युज्ज्वले\n   मुद्राराधितदैवते मुनिसुते मां पाहि मीनाम्बिके।।4।।\n\n",
    "गन्धर्वामरयक्षपन्नगनुते गङ्गाधरालिङ्गिते\n\n   गायत्रीगरुडासने कमलजे सुश्यामले सुस्थिते।\n\nखातीते खलदारुपावकशिखे खद्योतकोट्युज्ज्वले\n   मन्त्राराधितदैवते मुनिसुते मां पाहि मीनाम्बिके।।5।।\n\n",
    "नादे नारदतुम्बुराद्यविनुते नादान्तनादात्मिके\n\n   नित्ये नीललतात्मिके निरुपमे नीवारशूकोपमे।\n\nकान्ते कामकले कदम्बनिलये कामेश्वराङ्कस्थिते\n   मद्विद्ये मदभीष्टकल्पलतिके मां पाहि मीनाम्बिके।।6।।\n\n",
    "वीणानादनिमीलितार्धनयने विस्रस्तचूलीभरे\n\n   ताम्बूलारुणपल्लवाधरयुते ताटङ्कहारान्विते।\n\nश्यामे चन्द्रकलावतंसकलिते कस्तूरिकाफालिके\n   पूर्णे पूर्णकलाभिरामवदने मां पाहि मीनाम्बिके।।7।।\n\n",
    "शब्दब्रह्ममयी चराचरमयी ज्योतिर्मयी वाङ्मयी\n\n   नित्यानन्दमयी निरञ्जनमयी तत्त्वंमयी चिन्मयी।\n\nतत्त्वातीतमयी परात्परमयी मायामयी श्रीमयी\n   सर्वैश्वर्यमयी सदाशिवमयी मां पाहि मीनाम्बिके।।8।।\n\n\nइति श्रीमत्परमहंसपरिव्राजकाचार्यस्य श्रीगोविन्दभग\n\nवत्पूज्यपादशिष्यस्य श्रीमच्छंकरभगवतः कृतौ\n\nमीनाक्षीस्तोत्रं संपूर्णम्।। \n\n"
  ],
  "url": "https://www.sankara.iitk.ac.in/miscellaneous-devotional-hymns?language=dv&field_text_tid=21"
}