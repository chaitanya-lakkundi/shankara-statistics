{
  "name": "हनुमत्पञ्चरत्न",
  "filename": "hanumawpaFcarawna",
  "body": [
    "।।श्रीः।।\n\nवीताखिलविषयेच्छं\n\n   जातानन्दाश्रुपुलकमत्यच्छम्।\n\nसीतापतिदूताद्यं\n   वातात्मजमद्य भावये हृद्यम्।।1।।\n\n",
    "तरूणारुणमुखकमलं\n\n   करुणारसपूरपूरितापाङ्गम्।\n\nसंजीवनमाशासे\n   मञ्जुलमहिमानमञ्जनाभाग्यम्।।2।।\n\n",
    "शम्बरवैरिशरातिग\n\n   मम्बुजदलविपुललोचनोदारम्।\n\nकम्बुगलमनिलदिष्टं\n   बिम्बज्वलितोष्ठमेकमवलम्बे।।3।।\n\n",
    "दूरीकृतसीतार्तिः\n\n   प्रकटीकृतरामवैभवस्फूर्तिः।\n\nदारितदशमुखकीर्तिः\n   पुरतो मम भातु हनुमतो मूर्तिः।।4।।\n\n",
    "वानरनिकराध्यक्षं\n\n   दानवकुलकुमुदरविकरसदृक्षम।\n\nदीनजनावनदीक्षं\n   पवनतपःपाकपुञ्जमद्राक्षम्।।5।।\n\n",
    "एतत्पवनसुतस्य\n\n   स्तोत्रं यः पठति पञ्चरत्नाख्यम।\n\nचिरमिह निखिलान्भोगा\n   न्भुङ्क्त्वा श्रीरामभक्तिभाग्भवति।।6।।\n\n\nइति श्रीमत्परमहंसपरिव्राजकाचार्यस्य\n\nश्रीगोविन्दभगवत्पूज्यपादशिष्यस्य\n\nश्रीमच्छंकरभगवतः कृतौ\n\nहनुमत्पञ्चरत्नं संपूर्णम्।।\n\n"
  ],
  "url": "https://www.sankara.iitk.ac.in/vishnu-devotional-hyms?language=dv&field_text_tid=47",
  "chandas_list": [
    "Gīti",
    "mṛgī",
    "Gīti",
    "Gīti",
    "haraṇi",
    "hali"
  ]
}