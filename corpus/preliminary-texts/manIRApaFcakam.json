{
  "name": "मनीषापञ्चकम्",
  "filename": "manIRApaFcakam",
  "body": [
    "\n\n।।श्रीः।।\n।।मनीषापञ्चकम्।।\nजाग्रत्स्वप्नसुषुप्तिषु स्फुटतरा या संविदुज्जृम्भते\n\n   या ब्रह्मादिपिपीलिकान्ततनुषु प्रोता जगत्साक्षिणी।\n\nसैवाहं न च दृश्यवस्त्विति दृढप्रज्ञापि यस्यास्ति चे\n   च्चाण्डालोऽस्तु स तु द्विजोऽस्तु गुरुरित्येषा मनीषा मम।।1।।\n\n",
    "ब्रह्मैवाहमिदं जगच्च सकलं चिन्मात्रविस्तारितं\n\n   सर्वं चैतदविद्यया त्रिगुणया शेषं मया कल्पितम्।\n\nइत्थं यस्य दृढा मतिः सुखतरे नित्ये परे निर्मले\n   चाण्डालोऽस्तु स तु द्विजोऽस्तु गुरुरित्येषा मनीषा मम।।2।।\n\n",
    "शश्वन्नश्वरमेव विश्वमखिलं निश्चित्य वाचा गुरो\n\n   र्नित्यं ब्रह्म निरन्तरं विमृशता निर्व्याजशान्तात्मना।\n\nभूतं भाति च दुष्कृतं प्रदहता संविन्मये पावके\n   प्रारब्धाय समर्पितं स्ववपुरित्येषा मनीषा मम।।3।।\n\n",
    "या तिर्यङ्नरदेवताभिरहमित्यन्तः स्फुटा गृह्यते\n\n   यद्भासा हृदयाक्षदेहविषया भान्ति स्वतोऽचेतनाः।\n\nतां भास्यैः पिहितार्कमण्डलनिभां स्फूर्तिं सदा भावय\n   न्योगी निर्वृतमानसो हि गुरुरित्येषा मनीषा मम।।4।।\n\n",
    "यत्सौख्याम्बुधिलेशलेशत इमे शक्रादयो निर्वृता\n\n   यच्चित्ते नितरां प्रशान्तकलने लब्ध्वा मुनिर्निर्वृतः।\n\nयस्मिन्नित्यसुखाम्बुधौ गलितधीर्ब्रह्मैव न ब्रह्मवि\n   द्यः कश्चित्स सुरेन्द्रवन्दितपदो नूनं मनीषा मम।।5।।\n\n\nइति श्रीमत्परमहंसपरिव्राजकाचार्यस्य\n\nश्रीगोविन्दभगवत्पूज्यपादशिष्यस्य\n\nश्रीमच्छंकरभगवतः कृतौ\n\nमनीषापञ्चकं संपूर्णम्।।\n\n"
  ],
  "url": "https://www.sankara.iitk.ac.in/preliminary-texts?language=dv&field_text1_tid=90",
  "chandas_list": [
    "Śārdūlavikrīḍitam",
    "Śārdūlavikrīḍitam",
    "Śārdūlavikrīḍitam",
    "Śārdūlavikrīḍitam",
    "Śārdūlavikrīḍitam"
  ]
}