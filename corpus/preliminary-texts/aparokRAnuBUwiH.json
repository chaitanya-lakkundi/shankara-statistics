{
  "name": "अपरोक्षानुभूतिः",
  "filename": "aparokRAnuBUwiH",
  "body": [
    "।।श्रीः।।\n।।अपरोक्षानुभूतिः।।\nश्रीहरिं परमानन्दमुपदेष्टारमीश्वरम्।\nव्यापकं सर्वलोकानां कारणं तं नमाम्यहम्।।1।।\n\n",
    "अपरोक्षानुभूतिर्वै प्रोच्यते मोक्षसिद्धये।\nसद्भिरेषा प्रयत्नेन वीक्षणीया मुहुर्मुहुः।।2।।\n\n",
    "स्ववर्णाश्रमधर्मेण तपसा हरितोषणात्।\nसाधनं प्रभवेत्पुंसां वैराग्यादिचतुष्टयम्।।3।।\n\n",
    "ब्रह्मादिस्थावरान्तेषु वैराग्यं विषयेष्वनु।\nयथैव काकविष्ठायां वैराग्यं तद्धि निर्मलम्।।4।।\n\n",
    "नित्यमात्मस्वरूपं हि दृश्यं तद्विपरीतगम्।\nएवं यो निश्चयः सम्यग्विवेको वस्तुनः स वै।।5।।\n\n",
    "सदैव वासनात्यागः शमोऽयमिति शब्दितः।\nनिग्रहो बाह्यवृत्तीनां दम इत्यभिधीयते।।6।।\n\n",
    "विषयेभ्यः परावृत्तिः परमोपरतिर्हि सा।\nसहनं सर्वदुःखानां तितिक्षा सा शुभा मता।।7।।\n\n",
    "निगमाचार्यवाक्येषु भक्तिः श्रद्धेति विश्रुता।\nचित्तैकाग्र्यं तु सल्लक्ष्ये समाधानमिति स्मृतम्।।8।।\n\n",
    "संसारबन्धनिर्मुक्तिः कथं स्यान्मे दयानिधे।\nइति या सुदृढा बुद्धिर्वक्तव्या सा मुमुक्षुता।।9।।\n\n",
    "उक्तसाधनयुक्तेन विचारः पुरुषेण हि।\nकर्तव्यो ज्ञानसिद्ध्यर्थमात्मनः शुभमिच्छता।।10।।\n\n",
    "नोत्पद्यते विना ज्ञानं विचारेणान्यसाधनैः।\nयथा पदार्थभानं हि प्रकाशेन विना क्वचित्।।11।।\n\n",
    "कोऽहं कथमिदं जातं को वा कर्तास्य विद्यते।\nउपादानं किमस्तीह विचारः सोऽयमीदृशः।।12।।\n\n",
    "नाहं भूतगणो देहो नाहं चाक्षगणस्तथा।\nएतद्विलक्षणः कश्चिद्विचारः सोऽयमीदृशः।।13।।\n\n",
    "अज्ञानप्रभवं सर्वं ज्ञानेन प्रविलीयते।\nसंकल्पो विविधः कर्ता विचारः सोऽयमीदृशः।।14।।\n\n",
    "एतयोर्यदुपादानमेकं सूक्ष्मं सदव्ययम्।\nयथैव मृद्धटादीनां विचारः सोऽयमीदृशः।।15।।\n\n",
    "अहमेकोऽपि सूक्ष्मश्च ज्ञाता साक्षी सदव्ययः।\nतदहं नात्र संदेहो विचारः सोऽयमीदृशः।।16।।\n\n",
    "आत्मा विनिष्कलो ह्येको देहो बहुभिरावृतः।\nतयोरैक्यं प्रपश्यन्ति किमज्ञानमतः परम्।।17।।\n\n",
    "आत्मा नियामकश्चान्तर्देहो नियम्यबाह्यकः।\nतयोरैक्यं प्रपश्यन्ति किमज्ञानमतः परम्।।18।।\n\n",
    "आत्मा ज्ञानमयः पुण्यो देहो मांसमयोऽशुचिः।\nतयोरैक्यं प्रपश्यन्ति किमज्ञानमतः परम्।।19।।\n\n",
    "आत्मा प्रकाशकः स्वच्छो देहस्तामस उच्यते।\nतयोरैक्यं प्रपश्यन्ति किमज्ञानमतः परम्।।20।।\n\n",
    "आत्मा नित्यो हि सद्रूपो देहोऽनित्यो ह्यसन्मयः।\nतयोरैक्यं प्रपश्यन्ति किमज्ञानमतः परम्।।21।।\n\n",
    "आत्मनस्तत्प्रकाशत्वं यत्पदार्थावभासनम्।\nनाग्न्यादिदीप्तिवद्दीप्तिर्भवत्यान्ध्यं यतो निशि।।22।।\n\n",
    "देहोऽहमित्ययं मूढो मत्वा तिष्ठत्यहो जनः।\nममायमित्यपि ज्ञात्वा घटद्रष्टेव सर्वदा।।23।।\n\n",
    "ब्रह्मैवाहं समः शान्तः सच्चिदानन्दलक्षणः।\nनाहं देहो ह्यसद्रूपो ज्ञानमित्युच्यते बुधैः।।24।।\n\n",
    "निर्विकारो निराकारो निरवद्योऽहमव्ययः।\nनाहं देहो ह्यसद्रूपो ज्ञानमित्युच्यते बुधैः।।25।।\n\n",
    "निरामयो निराभासो निर्विकल्पोऽहमाततः।\nनाहं देहो ह्यसद्रूपो ज्ञानमित्युच्यते बुधैः।।26।।\n\n",
    "निर्गुणो निष्क्रियो नित्यो नित्यमुक्तोऽहमच्युतः।\nनाहं देहो ह्यसद्रूपो ज्ञानमित्युच्यते बुधैः।।27।।\n\n",
    "निर्मलो निश्चलोऽनन्तः शुद्धोऽहमजरोऽमरः।\nनाहं देहो ह्यसद्रूपो ज्ञानमित्युच्यते बुधैः।।28।।\n\n",
    "स्वदेहं शोभनं त्यक्त्वा पुरुषाख्यं च संमतम्।\nकिं मूर्ख शून्यमात्मानं देहातीतं करोषि भो।।29।।\n\n",
    "स्वात्मानं श्रृणु मूर्ख त्वं श्रुत्या युक्त्या च पूरुषम्।\nदेहातीतं सदाकारं सुदुर्दर्शं भवादृशाम्।।30।।\n\n",
    "अहंशब्देन विख्यात एक एव स्थितः परः।\nस्थूलत्वान्नैकतां प्राप्तः कथं स्याद्देहकः पुमान्।।31।।\n\n",
    "अहं द्रष्टृतया सिद्धो देहो दृश्यतया स्थितः।\nममायमिति निर्देशात्कथं स्याद्देहकः पुमान्।।32।।\n\n",
    "अहं विकारहीनस्तु देहो नित्यं विकारवान्।\nइति प्रतीयते साक्षात्कथं स्याद्देहकः पुमान्।।33।।\n\n",
    "यस्मात्परमिति श्रुत्या तया पुरुषलक्षणम्।\nविनिर्णीतं विशुद्धेन कथं स्याद्देहकः पुमान्।।34।।\n\n",
    "सर्वं पुरुष एवेति सूक्ते पुरुषसंज्ञिते।\nअप्युच्यते यतः श्रुत्या कथं स्याद्देहकः पुमान्।।35।।\n\n",
    "असङ्गः पुरुषः प्रोक्तो बृहदारण्यकेऽपि च।\nअनन्तमलसंसृष्टः कथं स्याद्देहकः पुमान्।।36।।\n\n",
    "तत्रैव च समाख्यातः स्वयंज्योतिर्हि पूरुषः।\nजडः परप्रकाश्योऽयं कथं स्याद्देहकः पुमान्।।37।।\n\n",
    "प्रोक्तोऽपि कर्मकाण्डेन ह्यात्मा देहाद्विलक्षणः।\nनित्यश्च तत्फलं भुङ्क्ते देहपातादनन्तरम्।।38।।\n\n",
    "लिङ्गं चानेकसंयुक्तं चलं दृश्यं विकारि च।\nअव्यापकमसद्रूपं तत्कथं स्यात्पुमानयम्।।39।।\n\n",
    "एवं देहद्वयादन्य आत्मा पुरुष ईश्वरः।\nसर्वात्मा सर्वरूपश्च सर्वातीतोऽहमव्ययः।।40।।\n\n",
    "इत्यात्मदेहभानेन प्रपञ्चस्यैव सत्यता।\nयथोक्ता तर्कशास्त्रेण ततः किं पुरुषार्थता।।41।।\n\n",
    "इत्यात्मदेहभेदेन देहात्मत्वं निवारितम्।\nइदानीं देहभेदस्य ह्यसत्त्वं स्फुटमुच्यते।।42।।\n\n",
    "चैतन्यस्यैकरूपत्वाद्भेदो युक्तो न कर्हिचित्।\nजीवत्वं च मृषा ज्ञेयं रज्ज्वां सर्पग्रहो यथा।।43।।\n\n",
    "रज्ज्वज्ञानात्क्षणेनैव यद्वद्रज्जुर्हि सर्पिणी।\nभाति तद्वच्चितिः साक्षाद्विश्वाकारेण केवला।।44।।\n\n",
    "उपादानं प्रपञ्चस्य ब्रह्मणोऽन्यन्न विद्यते।\nतस्मात्सर्वप्रपञ्चोऽयं ब्रह्मैवास्ति न चेतरत्।।45।।\n\n",
    "व्याप्यव्यापकता मिथ्या सर्वमात्मेति शासनात्।\nइति ज्ञाते परे तत्त्वे भेदस्यावसरः कुतः।।46।।\n\n",
    "श्रुत्या निवारितं नूनं नानात्वं स्वमुखेन हि।\nकथं भासो भवेदन्यः स्थिते चाद्वयकारणे।।47।।\n\n",
    "दोषोऽपि विहितः श्रुत्या मृत्योर्मृत्युं स गच्छति।\nइह पश्यति नानात्वं मायया वञ्चितो नरः।।48।।\n\n",
    "ब्रह्मणः सर्वभूतानि जायन्ते परमात्मनः।\nतस्मादेतानि ब्रह्मैव भवन्तीत्यवधारयेत्।।49।।\n\n",
    "ब्रह्मैव सर्वनामानि रूपाणि विविधानि च।\nकर्माण्यपि समग्राणि बिभर्तीति श्रुतिर्जगौ।।50।।\n\n",
    "सुवर्णाज्जायमानस्य सुवर्णत्वं च शाश्वतम्।\nब्रह्मणो जायमानस्य ब्रह्मत्वं च तथा भवेत्।।51।।\n\n",
    "स्वल्पमप्यन्तरं कृत्वा जीवात्मपरमात्मनोः।\nयोऽवतिष्ठति मूढात्मा भयं तस्याभिभाषितम्।।52।।\n\n",
    "यत्राज्ञानाद्भवेद्द्वैतमितरस्तत्र पश्यति।\nआत्मत्वेन यदा सर्वं नेतरस्तत्र चाण्वपि।।53।।\n\n",
    "यस्मिन्सर्वाणि भूतानि ह्यात्मत्वेन विजानतः।\nन वै तस्य भवेन्मोहो न च शोकोऽद्वितीयतः।।54।।\n\n",
    "अयमात्मा हि ब्रह्मैव सर्वात्मकतया स्थितः।\nइति निर्धारितं श्रुत्या बृहदारण्यसंस्थया।।55।।\n\n",
    "अनुभूतोऽप्ययं लोको व्यवहारक्षमोऽपि सन्।\nअसद्रूपो यथा स्वप्न उत्तरक्षणबाधतः।।56।।\n\n",
    "स्वप्नो जागरणेऽलीकः स्वप्नेऽपि न हि जागरः।\nद्वयमेव लये नास्ति लयोऽपि ह्युभयोर्न च।।57।।\n\n",
    "त्रयमेवं भवेन्मिथ्या गुणत्रयविनिर्मितम्।\nअस्य द्रष्टा गुणातीतो नित्यो ह्येकश्चिदात्मकः।।58।।\n\n",
    "यद्वन्मृदि घटभ्रान्तिं शुक्तौ वा रजतस्थितिम्।\nतद्वद्ब्रह्मणि जीवत्वं भ्रान्त्या पश्यति न स्वतः।।59।।\n\n",
    "यथा मृदि घटो नाम कनके कुण्डलाभिधा।\nशुक्तौ हि रजतख्यातिर्जीवशब्दस्तथा परे।।60।।\n\n",
    "यथैव व्योम्नि नीलत्वं यथा नीरं मरुस्थले।\nपुरुषत्वं यथा स्थाणौ तद्वद्विश्वं चिदात्मनि।।61।।\n\n",
    "यथैव शून्ये वेतालो गन्धर्वाणां पुरं यथा।\nयथाकाशे द्विचन्द्रत्वं तद्वत्सत्ये जगत्स्थितिः।।62।।\n\n",
    "यथा तरङ्गकल्लोलैर्जलमेव स्फुरत्यलम्।\nपात्ररूपेण ताम्रं हि ब्रह्माण्डौघैस्तथात्मता।।63।।\n\n",
    "घटनाम्ना यथा पृथ्वी पटनाम्ना हि तन्तवः।\nजगन्नाम्ना चिदाभाति ज्ञेयं तत्तदभावतः।।64।।\n\n",
    "सर्वोऽपि व्यवहारस्तु ब्रह्मणा क्रियते जनैः।\nअज्ञानान्न विजानन्ति मृदेव हि घटादिकम्।।65।।\n\n",
    "कार्यकारणता नित्यमास्ते घटमृदोर्यथा।\nतथैव श्रुतियुक्तिभ्यां प्रपञ्चब्रह्मणोरिह।।66।।\n\n",
    "गृह्यमाणे घटे यद्वन्मृत्तिका भाति वै बलात्।\nवीक्ष्यमाणे प्रपञ्चेऽपि ब्रह्मैवाभाति भासुरम्।।67।।\n\n",
    "सदैवात्मा विशुद्धोऽपि ह्यशुद्धो भाति वै सदा।\nयथैव द्विविधा रज्जुर्ज्ञानिनोऽज्ञानिनोऽनिशम्।।68।।\n\n",
    "यथैव मृन्मयः कुम्भस्तद्वद्देहोऽपि चिन्मयः।\nआत्मानात्मविभागोऽयं मुधैव क्रियते बुधैः।।69।।\n\n",
    "सर्पत्वेन यथा रज्जू रजतत्वेन शुक्तिका।\nविनिर्णीता विमूढेन देहत्वेन तथात्मता।।70।।\n\n",
    "घटत्वेन यथा पृथ्वी पटत्वेनैव तन्तवः।\nविनिर्णीता विमूढेन देहत्वेन तथात्मता।।71।।\n\n",
    "कनकं कुण्डलत्वेन तरङ्गत्वेन वै जलम्।\nविनिर्णीता विमूढेन देहत्वेन तथात्मता।।72।।\n\n",
    "पुरुषत्वेन वै स्थाणुर्जलत्वेन मरीचिका।\nविनिर्णीता विमूढेन देहत्वेन तथात्मता।।73।।\n\n",
    "गृहत्वेनैव काष्ठानि खङ्गत्वेनैव लोहता।\nविनिर्णीता विमूढेन देहत्वेन तथात्मता।।74।।\n\n",
    "यथा वृक्षविपर्यासो जलाद्भवति कस्यचित्।\nतद्वदात्मनि देहत्वं पश्यत्यज्ञानयोगतः।।75।।\n\n",
    "पोतेन गच्छतः पुंसः सर्वं भातीव चञ्चलम्।\nतद्वदात्मनि देहत्वं पश्यत्यज्ञानयोगतः।।76।।\n\n",
    "पीतत्वं हि यथा शुभ्रे दोषाद्भवति कस्यचित्।\nतद्वदात्मनि देहत्वं पश्यत्यज्ञानयोगतः।।77।।\n\n",
    "चक्षुर्भ्यां भ्रमशीलाभ्यां सर्वं भाति भ्रमात्मकम्।\nतद्वदात्मनि देहत्वं पश्यत्यज्ञानयोगतः।।78।।\n\n",
    "अलातं भ्रमणेनैव वर्तुलं भाति सूर्यवत्।\nतद्वदात्मनि देहत्वं पश्यत्यज्ञानयोगतः।।79।।\n\n",
    "महत्त्वे सर्ववस्तूनामणुत्वं ह्यतिदूरतः।\nतद्वदात्मनि देहत्वं पश्यत्यज्ञानयोगतः।।80।।\n\n",
    "सूक्ष्मत्वे सर्ववस्तूनां स्थूलत्वं चोपनेत्रतः।\nतद्वदात्मनि देहत्वं पश्यत्यज्ञानयोगतः।।81।।\n\n",
    "काचभूमौ जलत्वं वा जलभूमौ हि काचता।\nतद्वदात्मनि देहत्वं पश्यत्यज्ञानयोगतः।।82।।\n\n",
    "यद्वदग्नौ मणित्वं हि मणौ वा वह्निता पुमान्।\nतद्वदात्मनि देहत्वं पश्यत्यज्ञानयोगतः।।83।।\n\n",
    "अभ्रेषु सत्सु धावत्सु धावन्निव यथा शशी।\nतद्वदात्मनि देहत्वं पश्यत्यज्ञानयोगतः।।84।।\n\n",
    "यथैव दिग्विपर्यासो मोहाद्भवति कस्यचित्।\nतद्वदात्मनि देहत्वं पश्यत्यज्ञानयोगतः।।85।।\n\n",
    "यथा शशी जले भाति चञ्चलत्वेन कस्यचित्।\nतद्वदात्मनि देहत्वं पश्यत्यज्ञानयोगतः।।86।।\n\n",
    "एवमात्मनि नज्ञाते देहाध्यासो हि जायते।\nस एवात्मा परिज्ञातो लीयते च परात्मनि।।87।।\n\n",
    "सर्वमात्मतया ज्ञातं जगत्स्थावरजङ्गमम्।\nअभावात्सर्वभावानां देहानां चात्मता कुतः।।88।।\n\n",
    "आत्मानं सततं जानन्कालं नय महामते।\nप्रारब्धमखिलं भुञ्जन्नोद्वेगं कर्तुमर्हसि।।89।।\n\n",
    "उत्पन्नेऽप्यात्मविज्ञाने प्रारब्धं नैव मुञ्चति।\nइति यच्छ्रूयते शास्त्रात्तन्निराक्रियतेऽधुना।।90।।\n\n",
    "तत्त्वज्ञानोदयादूर्ध्वं प्रारब्धं नैव विद्यते।\nदेहादीनामसत्यत्वाद्यथा स्वप्नः प्रबोधतः।।91।।\n\n",
    "कर्म जन्मान्तरकृतं प्रारब्धमिति कीर्तितम्।\nतत्तु जन्मान्तराभावात्पुंसो नैवास्ति कर्हिचित्।।92।।\n\n",
    "स्वप्नदेहो यथाध्यस्तस्तथैवायं हि देहकः।।\nअध्यस्तस्य कुतो जन्म जन्माभावे स्थितिः कुतः।।93।।\n\n",
    "उपादानं प्रपञ्चस्य मृद्भाण्डस्येव कथ्यते।\nअज्ञानं चैव वेदान्तैस्तस्मिन्नष्टे क्व विश्वता।।94।।\n\n",
    "यथा रज्जुं परित्यज्य सर्प गृह्णाति वै भ्रमात्।\nतद्वत्सत्यमविज्ञाय जगत्पश्यति मूढधीः।।95।।\n\n",
    "रज्जुरूपे परिज्ञाते सर्पभ्रान्तिर्न तिष्ठति।\nअधिष्ठाने तथा ज्ञाते प्रपञ्चः शून्यतां व्रजेत्।।96।।\n\n",
    "देहस्यापि प्रपञ्चत्वात्प्रारब्धावस्थितिः कुतः।\nअज्ञानिजनबोधार्थं प्रारब्धं वक्ति वै श्रुतिः।।97।।\n\n",
    "क्षीयन्ते चास्य कर्माणि तस्मिन्दृष्टे परावरे।\nबहुत्वं तन्निषेधार्थं श्रुत्या गीतं च वै स्फुटम्।।98।।\n\n",
    "उच्यतेऽज्ञैर्बलाच्चैतत्तदानर्थद्वयागमः।\nवेदान्तमतहानं च यतो ज्ञानमिति श्रुतिः।।99।।\n\n",
    "त्रिपञ्चाङ्गान्यथो वक्ष्ये पूर्वोक्तस्यैव सिद्धये।\nतैश्च सर्वैः सदा कार्यं निदिध्यासनमेव तु।।100।।\n\n",
    "नित्याभ्यासादृते प्राप्तिर्न भवेत्सच्चिदात्मनः।\nतस्माद्ब्रह्म निदिध्यासेज्जिज्ञासुः श्रेयसे चिरम्।।101।।\n\n",
    "यमो हि नियमस्त्यागो मौनं देशश्च कालतः।\nआसनं मूलबन्धश्च देहसाम्यं च दृक्स्थितिः।।102।।\n\n",
    "प्राणसंयमनं चैव प्रत्याहारश्च धारणा।\nआत्मध्यानं समाधिश्च प्रोक्तान्यङ्गानि वै क्रमात्।।103।।\n\n",
    "सर्वं ब्रह्मेति विज्ञानादिन्द्रियग्रामसंयमः।\nयमोऽयमिति संप्रोक्तोऽभ्यसनीयो मुहुर्मुहुः।।104।।\n\n",
    "सजातीयप्रवाहश्च विजातीयतिरस्कृतिः।\nनियमो हि परानन्दो नियमात्क्रियते बुधैः।।105।।\n\n",
    "त्यागः प्रपञ्चरूपस्य चिदात्मत्वावलोकनात्।\nत्यागो हि महतां पूज्यः सद्यो मोक्षमयो यतः।।106।।\n\n",
    "यतो वाचो निवर्तन्ते अप्राप्य मनसा सह।\nयन्मौनं योगिभिर्गम्यं तद्भजेत्सर्वदा बुधः।।107।।\n\n",
    "वाचो यस्मान्निवर्तन्ते तद्वक्तुं केन शक्यते।\nप्रपञ्चो यदि वक्तव्यः सोऽपि शब्दविवर्जितः।।108।।\n\n",
    "इति वा तद्भवेन्मौनं सतां सहजसंज्ञितम्।\nगिरा मौनं तु बालानां प्रयुक्तं ब्रह्मवादिभिः।।109।।\n\n",
    "आदावन्ते च मध्ये च जनो यस्मिन्न विद्यते।\nयेनेदं सततं व्याप्तं स देशो विजनः स्मृतः।।110।।\n\n",
    "कलनात्सर्वभूतानां ब्रह्मादीनां निमेषतः।\nकालशब्देन निर्दिष्टो ह्यखण्डानन्द अद्वयः।।111।।\n\n",
    "सुखेनैव भवेद्यस्मिन्नजस्रं ब्रह्मचिन्तनम्।\nआसनं तद्विजानीयान्नेतरत्सुखनाशनम्।।112।।\n\n",
    "सिद्धं यत्सर्वभूतादि विश्वाधिष्ठानमव्ययम्।\nयस्मिन्सिद्धाः समाविष्टास्तद्वै सिद्धासनं विदुः।।113।।\n\n",
    "यन्मूलं सर्वभूतानां यन्मूलं चित्तबन्धनम्।\nमूलबन्धः सदा सेव्यो योगोऽसौ राजयोगिनाम्।।114।।\n\n",
    "अङ्गानां समतां विद्यात्समे ब्रह्मणि लीयते।\nनो चेन्नैव समानत्वमृजुत्वं शुष्कवृक्षवत्।।115।।\n\n",
    "दृष्टिं ज्ञानमयीं कृत्वा पश्येद्ब्रह्ममयं जगत्।\nसा दृष्टिः परमोदारा न नासाग्रावलोकनी।।116।।\n\n",
    "द्रष्टृदर्शनदृश्यानां विरामो यत्र वा भवेत्।\nदृष्टिस्तत्रैव कर्तव्या न नासाग्रावलोकनी।।117।।\n\n",
    "चित्तादिसर्वभावेषु ब्रह्मत्वेनैव भावनात्।\nनिरोधः सर्ववृत्तीनां प्राणायामः स उच्यते।।118।।\n\n",
    "निषेधनं प्रपञ्चस्य रेचकाख्यः समीरणः।\nब्रह्मैवास्मीति या वृत्तिः पूरको वायुरीरितः।।119।।\n\n",
    "ततस्तद्वृत्तिनैश्चल्यं कुम्भकः प्राणसंयमः।\nअयं चापि प्रबुद्धानामज्ञानां घ्राणपीडनम्।।120।।\n\n",
    "विषयेष्वात्मतां दृष्ट्वा मनसश्चिति मज्जनम्।\nप्रत्याहारः स विज्ञेयोऽभ्यसनीयो मुमुक्षुभिः।।121।।\n\n",
    "यत्र यत्र मनो याति ब्रह्मणस्तत्र दर्शनात्।\nमनसो धारणायैव धारणा सा परा मता।।122।।\n\n",
    "ब्रह्मैवास्मीति सद्वृत्त्या निरालम्बतया स्थितिः।\nध्यानशब्देन विख्याता परमानन्ददायिनी।।123।।\n\n",
    "निर्विकारतया वृत्त्या ब्रह्माकारतया पुनः।\nवृत्तिविस्मरणं सम्यक्समाधिर्ज्ञानसंज्ञकः।।124।।\n\n",
    "एवं चाकृत्रिमानन्दं तावत्साधु समभ्यसेत्।\nवश्यो यावत्क्षणात्पुंसः प्रयुक्तः स भेवत्स्वयम्।।125।।\n\n",
    "ततः साधननिर्मुक्तः सिद्धो भवति योगिराट्।\nतत्स्वरूपं न चैकस्य विषयो मनसो गिराम्।।126।।\n\n",
    "समाधौ क्रियमाणे तु विघ्ना आयान्ति वै बलात्।\nअनुसंधानराहित्यमालस्यं भोगलालसम्।।127।।\n\n",
    "लयस्तमश्च विक्षेपो रसास्वादश्च शून्यता।\nएवं यद्विघ्नबाहुल्यं त्याज्यं ब्रह्मविदा शनैः।।128।।\n\n",
    "भाववृत्त्या हि भावत्वं शून्यवृत्त्या हि शून्यता।\nब्रह्मवृत्त्या हि पूर्णत्वं तथा पूर्णत्वमभ्यसेत्।।129।।\n\n",
    "ये हि वृत्तिं जहत्येनां ब्रह्माख्यां पावनीं पराम्।\nवृथैव ते तु जीवन्ति पशुभिश्च समा नराः।।130।।\n\n",
    "ये हि वृत्तिं विजानन्ति ये ज्ञात्वा वर्धयन्त्यपि।\nते वै सत्पुरुषा धन्या वन्द्यास्ते भुवनत्रये।।131।।\n\n",
    "येषां वृत्तिः समावृद्धा परिपक्वा च सा पुनः।\nते वै सद्ब्रह्मतां प्राप्ता नेतरे शब्दवादिनः।।132।।\n\n",
    "कुशला ब्रह्मवार्तायां वृत्तिहीनाः सुरागिणः।\nतेऽप्यज्ञानितमा नूनं पुनरायान्ति यान्ति च।।133।।\n\n",
    "निमेषार्धं न तिष्ठन्ति वृत्तिं ब्रह्ममयीं विना।\nयथा तिष्ठन्ति ब्रह्माद्याः सनकाद्याः शुकादयः।।134।।\n\n",
    "कार्ये कारणतायाता कारणे न हि कार्यता।\nकारणत्वं स्वतो गच्छेत्कार्याभावे विचारतः।।135।।\n\n",
    "अथ शुद्धं भवेद्वस्तु यद्वै वाचामगोचरः।\nद्रष्टव्यं मृद्धटेनैव दृष्टान्तेन पुनः पुनः।।136।।\n\n",
    "अनेनैव प्रकारेण वृत्तिर्ब्रह्मात्मिका भवेत्।\nउदेति शुद्धचित्तानां वृत्तिज्ञानं ततः परम्।।137।।\n\n",
    "कारणं व्यतिरेकेण पुमानादौ विलोकयेत्।\nअन्वयेन पुनस्तद्धि कार्ये नित्यं प्रपश्यति।।138।।\n\n",
    "कार्ये हि कारणं पश्येत्पश्चात्कार्यं विसर्जयेत्।\nकारणत्वं स्वतो नश्येदवशिष्टं भवेन्मुनिः।।139।।\n\n",
    "भावितं तीव्रवेगेण वस्तु यन्निश्चयात्मना।\nपुमांस्तद्धि भवेच्छीघ्रं ज्ञेयं भ्रमरकीटवत्।।140।।\n\n",
    "अदृश्यं भावरूपं च सर्वमेतच्चिदात्मकम्।\nसावधानतया नित्यं स्वात्मानं भावयेद्बुधः।।141।।\n\n",
    "दृश्यं ह्यदृश्यतां नीत्वा ब्रह्माकारेण चिन्तयेत्।\nविद्वान्नित्यसुखे तिष्ठेद्धिया चिद्रसपूर्णया।।142।।\n\n",
    "एभिरङ्गैः समायुक्तो राजयोग उदाहृतः।\nकिंचित्पक्वकषायाणां हठयोगेन संयुतः।।143।।\n\n",
    "परिपक्वं मनो येषां केवलोऽयं च सिद्धिदः।\nगुरुदैवतभक्तानां सर्वेषां सुलभो जवात्।।144।।\n\n\nइति श्रीमत्परमहंसपरिव्राजकाचार्यस्य\n\nश्रीगोविन्दभगवत्पूज्यपादशिष्यस्य\n\nश्रीमच्छंकरभगवतः कृतौ\n\nअपरोक्षानुभूतिः समाप्ता।। \n\n"
  ],
  "url": "https://www.sankara.iitk.ac.in/preliminary-texts?language=dv&field_text1_tid=73",
  "chandas_list": [
    "Anuṣṭup (Śloka)",
    "Anuṣṭup (Śloka)",
    "Anuṣṭup (Śloka)",
    "Anuṣṭup (Śloka)",
    "Anuṣṭup (Śloka)",
    "Anuṣṭup (Śloka)",
    "Anuṣṭup (Śloka)",
    "Anuṣṭup (Śloka)",
    "Anuṣṭup (Śloka)",
    "Anuṣṭup (Śloka)",
    "Anuṣṭup (Śloka)",
    "Anuṣṭup (Śloka)",
    "Anuṣṭup (Śloka)",
    "Anuṣṭup (Śloka)",
    "Anuṣṭup (Śloka)",
    "Anuṣṭup (Śloka)",
    "Anuṣṭup (Śloka)",
    "Anuṣṭup (Śloka)",
    "Anuṣṭup (Śloka)",
    "Anuṣṭup (Śloka)",
    "Anuṣṭup (Śloka)",
    "Anuṣṭup (Śloka)",
    "Anuṣṭup (Śloka)",
    "Anuṣṭup (Śloka)",
    "Anuṣṭup (Śloka)",
    "Anuṣṭup (Śloka)",
    "Anuṣṭup (Śloka)",
    "Anuṣṭup (Śloka)",
    "Anuṣṭup (Śloka)",
    "Anuṣṭup (Śloka)",
    "Anuṣṭup (Śloka)",
    "Anuṣṭup (Śloka)",
    "Anuṣṭup (Śloka)",
    "Anuṣṭup (Śloka)",
    "Anuṣṭup (Śloka)",
    "Anuṣṭup (Śloka)",
    "Anuṣṭup (Śloka)",
    "Anuṣṭup (Śloka)",
    "Anuṣṭup (Śloka)",
    "Anuṣṭup (Śloka)",
    "Anuṣṭup (Śloka)",
    "Anuṣṭup (Śloka)",
    "Anuṣṭup (Śloka)",
    "Anuṣṭup (Śloka)",
    "Anuṣṭup (Śloka)",
    "Anuṣṭup (Śloka)",
    "Anuṣṭup (Śloka)",
    "Anuṣṭup (Śloka)",
    "Anuṣṭup (Śloka)",
    "Anuṣṭup (Śloka)",
    "Anuṣṭup (Śloka)",
    "Anuṣṭup (Śloka)",
    "Anuṣṭup (Śloka)",
    "Anuṣṭup (Śloka)",
    "Anuṣṭup (Śloka)",
    "Anuṣṭup (Śloka)",
    "Anuṣṭup (Śloka)",
    "Anuṣṭup (Śloka)",
    "Anuṣṭup (Śloka)",
    "Anuṣṭup (Śloka)",
    "Anuṣṭup (Śloka)",
    "Anuṣṭup (Śloka)",
    "Anuṣṭup (Śloka)",
    "Anuṣṭup (Śloka)",
    "Anuṣṭup (Śloka)",
    "Anuṣṭup (Śloka)",
    "Anuṣṭup (Śloka)",
    "Anuṣṭup (Śloka)",
    "Anuṣṭup (Śloka)",
    "Anuṣṭup (Śloka)",
    "Anuṣṭup (Śloka)",
    "Anuṣṭup (Śloka)",
    "Anuṣṭup (Śloka)",
    "Anuṣṭup (Śloka)",
    "Anuṣṭup (Śloka)",
    "Anuṣṭup (Śloka)",
    "Anuṣṭup (Śloka)",
    "Anuṣṭup (Śloka)",
    "Anuṣṭup (Śloka)",
    "Anuṣṭup (Śloka)",
    "Anuṣṭup (Śloka)",
    "Anuṣṭup (Śloka)",
    "Anuṣṭup (Śloka)",
    "Anuṣṭup (Śloka)",
    "Anuṣṭup (Śloka)",
    "Anuṣṭup (Śloka)",
    "Anuṣṭup (Śloka)",
    "Anuṣṭup (Śloka)",
    "Anuṣṭup (Śloka)",
    "Anuṣṭup (Śloka)",
    "Anuṣṭup (Śloka)",
    "Anuṣṭup (Śloka)",
    "Anuṣṭup (Śloka)",
    "Anuṣṭup (Śloka)",
    "Anuṣṭup (Śloka)",
    "Anuṣṭup (Śloka)",
    "Anuṣṭup (Śloka)",
    "Anuṣṭup (Śloka)",
    "Anuṣṭup (Śloka)",
    "Anuṣṭup (Śloka)",
    "Anuṣṭup (Śloka)",
    "Anuṣṭup (Śloka)",
    "Anuṣṭup (Śloka)",
    "Anuṣṭup (Śloka)",
    "Anuṣṭup (Śloka)",
    "Anuṣṭup (Śloka)",
    "Anuṣṭup (Śloka)",
    "Anuṣṭup (Śloka)",
    "Anuṣṭup (Śloka)",
    "Anuṣṭup (Śloka)",
    "Anuṣṭup (Śloka)",
    "Anuṣṭup (Śloka)",
    "Anuṣṭup (Śloka)",
    "Anuṣṭup (Śloka)",
    "Anuṣṭup (Śloka)",
    "Anuṣṭup (Śloka)",
    "Anuṣṭup (Śloka)",
    "Anuṣṭup (Śloka)",
    "Anuṣṭup (Śloka)",
    "Anuṣṭup (Śloka)",
    "Anuṣṭup (Śloka)",
    "Anuṣṭup (Śloka)",
    "Anuṣṭup (Śloka)",
    "Anuṣṭup (Śloka)",
    "kanyā",
    "Anuṣṭup (Śloka)",
    "Anuṣṭup (Śloka)",
    "Anuṣṭup (Śloka)",
    "Anuṣṭup (Śloka)",
    "Anuṣṭup (Śloka)",
    "Anuṣṭup (Śloka)",
    "Anuṣṭup (Śloka)",
    "Anuṣṭup (Śloka)",
    "Anuṣṭup (Śloka)",
    "Anuṣṭup (Śloka)",
    "Anuṣṭup (Śloka)",
    "Anuṣṭup (Śloka)",
    "Anuṣṭup (Śloka)",
    "Anuṣṭup (Śloka)",
    "Anuṣṭup (Śloka)",
    "Anuṣṭup (Śloka)",
    "Anuṣṭup (Śloka)",
    "Anuṣṭup (Śloka)",
    "Anuṣṭup (Śloka)"
  ]
}