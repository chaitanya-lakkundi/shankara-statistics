{
  "name": "अद्वैतपञ्चरत्नम्",
  "filename": "axvEwapaFcarawnam",
  "body": [
    "।।श्रीः।।\n।।अद्वैतपञ्चरत्नम्।।\nनाहं देहो नेन्द्रियाण्यन्तरङ्गो\n\n   नाहंकारः प्राणवर्गो न बुद्धिः।\n\nदारापत्यक्षेत्रवित्तादिदूरः\n   साक्षी नित्यः प्रत्यगात्मा शिवोऽहम्।।1.1।।\n\n",
    "रज्ज्वज्ञानाद्भाति रज्जौ यथाहिः\n\n   स्वात्माज्ञानादात्मनो जीवभावः।\n\nआप्तोक्त्याहिभ्रान्तिनाशे स रज्जु\n   र्जीवो नाहं देशिकोक्त्या शिवोऽहम्।।1.2।।\n\n",
    "आभातीदं विश्वमात्मन्यसत्यं\n\n   सत्यज्ञानानन्दरूपे विमोहात्।\n\nनिद्रामोहात्स्वप्नवत्तन्न सत्यं\n   शुद्धः पूर्णो नित्य एकः शिवोऽहं।।1.3।।\n\n",
    "नाहं जातो न प्रवृद्धो न नष्टो\n\n   देहस्योक्ताः प्राकृताः सर्वधर्माः।\n\nकर्तृत्वादिश्चिन्मयस्यास्ति नाहं\n   कारस्यैव ह्यात्मनो मे शिवोऽहम्।।1.4।।\n\n",
    "मत्तो नान्यत्किंचिदत्रास्ति विश्वं\n\n   सत्यं बाह्यं वस्तु मायोपक्लृप्तम्।\n\nआदर्शान्तर्भासमानस्य तुल्यं।\n   मय्यद्वैते भाति तस्माच्छिवोऽहम्।।1.5।।\n\n\nइति श्रीमत्परमहंसपरिव्राजकाचार्यस्य\n\nश्रीगोविन्दभगवत्पूज्यपादशिष्यस्य\n\nश्रीमच्छंकरभगवतः कृतौ\n\nअद्वैतपञ्चरत्नं संपूर्णम्।।\n\n"
  ],
  "url": "https://www.sankara.iitk.ac.in/preliminary-texts?language=dv&field_text1_tid=72"
}