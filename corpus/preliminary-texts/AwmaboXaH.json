{
  "name": "आत्मबोधः",
  "filename": "AwmaboXaH",
  "body": [
    "।।श्रीः।।\n।।आत्मबोधः।।\nतपोभिः क्षीणपापानां शान्तानां वीतरागिणाम्।\nमुमुक्षूणामपेक्ष्योऽयमात्मबोधो विधीयते।।1।।\n\n",
    "बोधोऽन्यसाधनेभ्यो हि साक्षान्मोक्षैकसाधनम्।\nपाकस्य वह्निवज्ज्ञानं विना मोक्षो न सिध्यति।।2।।\n\n",
    "अविरोधितया कर्म नाविद्यां विनिवर्तयेत्।\nविद्याविद्यां निहन्त्येव तेजस्तिमिरसंघवत्।।3।।\n\n",
    "अवच्छिन्न इवाज्ञानात्तन्नाशे सति केवलः।\nस्वयं प्रकाशते ह्यात्मा मेघापायेंऽशुमानिव।।4।।\n\n",
    "अज्ञानकलुषं जीवं ज्ञानाभ्यासाद्विनिर्मलम्।\nकृत्वा ज्ञानं स्वयं नश्येज्जलं कतकरेणुवत्।।5।।\n\n",
    "संसारः स्वप्नतुल्यो हि रागद्वेषादिसंकुलः।\nस्वकाले सत्यवद्भाति प्रबोधे सत्यसद्भवेत्।।6।।\n\n",
    "तावत्सत्यं जगद्भाति शुक्तिकारजतं यथा।\nयावन्न ज्ञायते ब्रह्म सर्वाधिष्ठानमद्वयम्।।7।।\n\n",
    "उपादानेऽखिलाधारे जगन्ति परमेश्वरे।\nसर्गस्थितिलयान्यान्ति बुद्बुदानीव वारिणि।।8।।\n\n",
    "सच्चिदात्मन्यनुस्यूते नित्ये विष्णौ प्रकल्पिताः।\nव्यक्तयो विविधाः सर्वा हाटके कटकादिवत्।।9।।\n\n",
    "यथाकाशो हृषीकेशो नानोपाधिगतो विभुः।\nतद्भेदाद्भिन्नवद्भाति तन्नाशे केवलो भवेत्।।10।।\n\n",
    "नानोपाधिवशादेव जातिनामाश्रमादयः।\nआत्मन्यारोपितास्तोये रसवर्णादिभेदवत्।।11।।\n\n",
    "पञ्चीकृतमहाभूतसंभवं कर्मसंचितम्।\nशरीरं सुखदुःखानां भोगायतनमुच्यते।।12।।\n\n",
    "पञ्चप्राणमनोबुद्धिदशेन्द्रियसमन्वितम्।\nअपञ्चीकृतभूतोत्थं सूक्ष्माङ्गं भोगसाधनम्।।13।।\n\n",
    "अनाद्यविद्यानिर्वाच्या कारणोपाधिरुच्यते।\nउपाधित्रितयादन्यमात्मानमवधारयेत्।।14।।\n\n",
    "पञ्चकोशादियोगेन तत्तन्मय इव स्थितः।\nशुद्धात्मा नीलवस्त्रादियोगेन स्फटिको यथा।।15।।\n\n",
    "वपुस्तुषादिभिः कोशैर्युक्तं युक्त्यवघाततः।\nआत्मानमान्तरं शुद्धं विविञ्च्यात्तण्डुलं यथा।।16।।\n\n",
    "सदा सर्वगतोऽप्यात्मा न सर्वत्रावभासते।\nबुद्धावेवावभासेत स्वच्छेषु प्रतिबिम्बवत्।।17।।\n\n",
    "देहेन्द्रियमनोबुद्धिप्रकृतिभ्यो विलक्षणम्।\nतद्वृत्तिसाक्षिणं विद्यादात्मानं राजवत्सदा।।18।।\n\n",
    "व्यापृतेष्विन्द्रियेष्वात्मा व्यापारीवाविवेकिनाम्।\nदृश्यतेऽभ्रेषु धावत्सु धावन्निव यथा शशी।।19।।\n\n",
    "आत्मचैतन्यमाश्रित्य देहेन्द्रियमनोधियः।\nस्वकीयार्थेषु वर्तन्ते सूर्यालोकं यथा जनाः।।20।।\n\n",
    "देहेन्द्रियगुणान्कर्माण्यमले सच्चिदात्मनि।\nअध्यस्यन्त्यविवेकेन गगने नीलतादिवत्।।21।।\n\n",
    "अज्ञानान्मानसोपाधेः कर्तृत्वादीनि चात्मनि।\nकल्प्यन्तेऽम्बुगते चन्द्रे चलनादि यथाम्भसः।।22।।\n\n",
    "रागेच्छासुखदुःखादि बुद्धौ सत्यां प्रवर्तते।\nसुषुप्तौ नास्ति तन्नाशे तस्माद्बुद्धेस्तु नात्मनः।।23।।\n\n",
    "प्रकाशोऽर्कस्य तोयस्य शैत्यमग्नेर्यथोष्णता।\nस्वभावः सच्चिदानन्दनित्यनिर्मलतात्मनः।।24।।\n\n",
    "आत्मनः सच्चिदंशश्च बुद्धेर्वृत्तिरिति द्वयम्।\nसंयोज्य चाविवेकेन जानामीति प्रवर्तते।।25।।\n\n",
    "आत्मनो विक्रिया नास्ति बुद्धेर्बोधो न जात्विति।\nजीवः सर्वमलं ज्ञात्वा ज्ञाता द्रष्टेति मुह्यति।।26।।\n\n",
    "रज्जुसर्पवदात्मानं जीवं ज्ञात्वा भयं वहेत्।\nनाहं जीवः परात्मेति ज्ञातश्चेन्निर्भयो भवेत्।।27।।\n\n",
    "आत्मावभासयत्येको बुद्ध्यादीनीन्द्रियाणि हि।\nदीपो घटादिवत्स्वात्मा जडैस्तैर्नावभास्यते।।28।।\n\n",
    "स्वबोधे नान्यबोधेच्छा बोधरूपतयात्मनः।\nन दीपस्यान्यदीपेच्छा यथा स्वात्मप्रकाशने।।29।।\n\n",
    "निषिध्य निखिलोपाधीन्नेति नेतीति वाक्यतः।\nविद्यादैक्यं महावाक्यैर्जीवात्मपरमात्मनोः।।30।।\n\n",
    "आविद्यकं शरीरादि दृश्यं बुद्बुदवत्क्षरम्।\nएतद्विलक्षणं विद्यादहं ब्रह्मेति निर्मलम्।।31।।\n\n",
    "देहान्यत्वान्न मे जन्मजराकार्श्यलयादयः।\nशब्दादिविषयैः सङ्गो निरिन्द्रियतया न च।।32।।\n\n",
    "अमनस्त्वान्न मे दुःखरागद्वेषभयादयः।\nअप्राणो ह्यमनाः शुभ्र इत्यादिश्रुतिशासनात्।।33।।\n\n",
    "निर्गुणो निष्क्रियो नित्यो निर्विकल्पो निरञ्जनः।\nनिर्विकारो निराकारो नित्यमुक्तोऽस्मि निर्मलः।।34।।\n\n",
    "अहमाकाशवत्सर्वं बहिरन्तर्गतोऽच्युतः।\nसदा सर्वसमः सिद्धो निःसङ्गो निर्मलोऽचलः।।35।।\n\n",
    "नित्यशुद्धविमुक्तैकमखण्डानन्दमद्वयम्।\nसत्यं ज्ञानमनन्तं यत्परं ब्रह्माहमेव तत्।।36।।\n\n",
    "एवं निरन्तरकृता ब्रह्मैवास्मीति वासना।\nहरत्यविद्याविक्षेपान्रोगानिव रसायनम्।।37।।\n\n",
    "विविक्तदेश आसीनो विरागो विजितेन्द्रियः।\nभावयेदेकमात्मानं तमनन्तमनन्यधीः।।38।।\n\n",
    "आत्मन्येवाखिलं दृश्यं प्रविलाप्य धिया सुधीः।\nभावयेदेकमात्मानं निर्मलाकाशवत्सदा।।39।।\n\n",
    "रूपवर्णादिकं सर्वं विहाय परमार्थवित्।\nपरिपूर्णचिदानन्दस्वरूपेणावतिष्ठते।।40।।\n\n",
    "ज्ञातृज्ञानज्ञेयभेदः परे नात्मनि विद्यते।\nचिदानन्दैकरूपत्वाद्दीप्यते स्वयमेव हि।।41।।\n\n",
    "एवमात्मारणौ ध्यानमथने सततं कृते।\nउदितावगतिज्वाला सर्वाज्ञानेन्धनं दहेत्।।42।।\n\n",
    "अरुणेनेव बोधेन पूर्वं संतमसे हृते।\nतत आविर्भवेदात्मा स्वयमेवांशुमानिव।।43।।\n\n",
    "आत्मा तु सततं प्राप्तोऽप्यप्राप्तवदविद्यया।\nतन्नाशे प्राप्तवद्भाति स्वकण्ठाभरणं यथा।।44।।\n\n",
    "स्थाणौ पुरुषवद्भ्रान्त्या कृता ब्रह्मणि जीवता।\nजीवस्य तात्त्विके रूपे तस्मिन्दृष्टे निवर्तते।।45।।\n\n",
    "तत्त्वस्वरूपानुभवादुत्पन्नं ज्ञानमञ्जसा।\nअहं ममेति चाज्ञानं बाधते दिग्भ्रमादिवत्।।46।।\n\n",
    "सम्यग्विज्ञानवान्योगी स्वात्मन्येवाखिलं स्थितम्।\nएकं च सर्वमात्मानमीक्षते ज्ञानचक्षुषा।।47।।\n\n",
    "आत्मैवेदं जगत्सर्वमात्मनोऽन्यन्न किंचन।\nमृदो यद्वद्धटादीनि स्वात्मानं सर्वमीक्षते।।48।।\n\n",
    "जीवन्मुक्तस्तु तद्विद्वान्पूर्वोपाधिगुणांस्त्यजेत्।\nस सच्चिदादिधर्मत्वं भेजे भ्रमरकीटवत्।।49।।\n\n",
    "तीर्त्वा मोहार्णवं हत्वा रागद्वेषादिराक्षसान्।\nयोगी शान्तिसमायुक्त आत्मा रामो विराजते।।50।।\n\n",
    "बाह्यानित्यसुखासक्तिं हित्वात्मसुखनिर्वृतः।\nघटस्थदीपवच्छश्वदन्तरेव प्रकाशते।।51।।\n\n",
    "उपाधिस्थोऽपि तद्धर्मैरलिप्तो व्योमवन्मुनिः।\nसर्वविन्मूढवत्तिष्ठेदसक्तो वायुवच्चरेत्।।52।।\n\n",
    "उपाधिविलयाद्विष्णौ निर्विशेषं विशेन्मुनिः।\nजले जलं वियद्व्योम्नि तेजस्तेजसि वा यथा।।53।।\n\n",
    "यल्लाभान्नापरो लाभो यत्सुखान्नापरं सुखम्।\nयज्ज्ञानान्नापरं ज्ञानं तद्ब्रह्मेत्यवधारयेत्।।54।।\n\n",
    "यद्दृष्ट्वा नापरं दृश्यं यद्भूत्वा न पुनर्भवः।\nयज्ज्ञात्वा नापरं ज्ञेयं तद्ब्रह्मेत्यवधारयेत्।।55।।\n\n",
    "तिर्यगूर्ध्वमधः पूर्णं सच्चिदानन्दमद्वयम्।\nअनन्तं नित्यमेकं यत्तद्ब्रह्मेत्यवधारयेत्।।56।।\n\n",
    "अतद्व्यावृत्तिरूपेण वेदान्तैर्लक्ष्यतेऽव्ययम्।\nअखण्डानन्दमेकं यत्तद्ब्रह्मेत्यवधारयेत्।।57।।\n\n",
    "अखण्डानन्दरूपस्य तस्यानन्दलवाश्रिताः।\nब्रह्माद्यास्तारतम्येन भवन्त्यानन्दिनोऽखिलाः।।58।।\n\n",
    "तद्युक्तमखिलं वस्तु व्यवहारश्चिदन्वितः।\nतस्मात्सर्वगतं ब्रह्म क्षीरे सर्पिरिवाखिले।।59।।\n\n",
    "अनण्वस्थूलमह्रस्वमदीर्घमजमव्ययम्।\nअरूपगुणवर्णाख्यं तद्ब्रह्मेत्यवधारयेत्।।60।।\n\n",
    "यद्भासा भास्यतेऽर्कादि भास्यैर्यत्तु न भास्यते।\nयेन सर्वमिदं भाति तद्ब्रह्मेत्यवधारयेत्।।61।।\n\n",
    "स्वयमन्तर्बहिर्व्याप्य भासयन्नखिलं जगत्।\nब्रह्म प्रकाशते वह्निप्रतप्तायसपिण्डवत्।।62।।\n\n",
    "जगद्विलक्षणं ब्रह्म ब्रह्मणोऽन्यन्न किंचन।\nब्रह्मान्यद्भाति चेन्मिथ्या यथा मरुमरीचिका।।63।।\n\n",
    "दृश्यते श्रूयते यद्यद्ब्रह्मणोऽन्यन्न तद्भवेत्।\nतत्त्वज्ञानाच्च तद्ब्रह्म सच्चिदानन्दमद्वयम्।।64।।\n\n",
    "सर्वगं सच्चिदानन्दं ज्ञानचक्षुर्निरीक्षते।\nअज्ञानचक्षुर्नेक्षेत भास्वन्तं भानुमन्धवत्।।65।।\n\n",
    "श्रवणादिभिरुद्दीप्त\n\n   ज्ञानाग्निपरितापितः।\n\nजीवः सर्वमलान्मुक्तः\n   स्वर्णवद्द्योतते स्वयम्।।66।।\n\n",
    "हृदाकाशोदितो ह्यात्मा\n\n   बोधभानुस्तमोपहृत्।\n\nसर्वव्यापी सर्वधारी\n   भाति भासयतेऽखिलम्।।67।।\n\n",
    "दिग्देशकालाद्यनपेक्ष्य सर्वगं\n\n   शीतादिहृन्नित्यसुखं निरञ्जनम्।\n\nयः स्वात्मतीर्थं भजते विनिष्क्रियः \n   स सर्ववित्सर्वगतोऽमृतो भवेत्।।68।।\n\n\nइति श्रीमत्परमहंसपरिव्राजकाचार्यस्य श्रीगोविन्दभगव़\n\nत्पूज्यपादशिष्यस्य श्रीमच्छंकरभगवतः कृतौ\n\nआत्मबोधः संपूर्णः।।\n\n"
  ],
  "url": "https://www.sankara.iitk.ac.in/preliminary-texts?language=dv&field_text1_tid=75"
}