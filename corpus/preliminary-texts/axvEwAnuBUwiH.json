{
  "name": "अद्वैतानुभूतिः",
  "filename": "axvEwAnuBUwiH",
  "body": [
    "।।श्रीः।।\n।।अद्वैतानुभूतिः।।\nअहमानन्दसत्यादिलक्षणः केवलः शिवः।\nसदानन्दादिरूपं यत्तेनाहमचलोऽद्वयः।।1.1।।\n\n",
    "अक्षिदोषाद्यथैकोऽपि द्वयवद्भाति चन्द्रमाः।\nएकोऽप्यात्मा तथा भाति द्वयवन्मायया मृषा।।1.2।।\n\n",
    "अक्षिदोषविहीनानामेक एव यथा शशी।\nमायादोषविहीनानामात्मैवैकस्तथा सदा।।1.3।।\n\n",
    "द्वित्वं भात्यक्षिदोषेण चन्द्रे स्वे मायया जगत्।\nद्वित्वं मृषा यथा चन्द्रे मृषा द्वैतं तथात्मनि।।1.4।।\n\n",
    "आत्मनः कार्यमाकाशो विनात्मानं न संभवेत्।\nकार्यस्य पूर्णता सिद्धा किं पुनः पूर्णतात्मनः।।1.5।।\n\n",
    "कार्यभूतो यथाकाश एक एव न हि द्विधा।\nहेतुभूतस्तथात्मायमेक एव विजानतः।।1.6।।\n\n",
    "एकोऽपि द्वयवद्भाति यथाकाश उपाधितः।\nएकोऽपि द्वयवत्पूर्णस्तथात्मायमुपाधितः।।1.7।।\n\n",
    "कारणोपाधिचैतन्यं कार्यसंस्थाच्चितोऽधिकम्।\nन घटाभ्रान्मृदाकाशः कुत्रचिन्नाधिको भवेत्।।1.8।।\n\n",
    "निर्गतोपाधिराकाश एक एव यथा भवेत्।\nएक एव तथात्मायं निर्गतोपाधिकः सदा।।1.9।।\n\n",
    "आकाशादन्य आकाश आकाशस्य यथा न हि।\nएकत्वादात्मनो नान्य आत्मा सिध्यति चात्मनः।।1.10।।\n\n",
    "मेघयोगाद्यथा नीरं करकाकारतामियात्।\nमायायोगात्तथैवात्मा प्रपञ्चाकारतामियात्।।1.11।।\n\n",
    "वर्षोपल इवाभाति नीरमेवाभ्रयोगतः।\nवर्षोपलविनाशेन नीरनाशो यथा न हि।।1.12।।\n\n",
    "आत्मैवायं तथा भाति मायायोगात्प्रपञ्चवत्।\nप्रपञ्चस्य विनाशेन स्वात्मनाशो न हि क्वचित्।।1.13।।\n\n",
    "जलादन्य इवाभाति जलोत्थो बुद्बुदो यथा।\nतथात्मनः पृथगिव प्रपञ्चोऽयमनेकधा।।1.14।।\n\n",
    "यथा बुद्बुदनाशेन जलनाशो न कर्हिचित्।\nतथा प्रपञ्चनाशेन नाशः स्यादात्मनो न हि।।1.15।।\n\n",
    "अहिनिर्ल्वयनीजातः शुच्यादिर्नाहिमाप्नुयात्।\nतथा स्थूलादिसंभूतः शुच्यादिर्नाप्नुयादिमम्।।1.16।।\n\n",
    "त्यक्तां त्वचमहिर्यद्वदात्मत्वेन न मन्यते।\nआत्मत्वेन सदा ज्ञानी त्यक्तदेहत्रयं तथा।।1.17।।\n\n",
    "अहिनिर्ल्वयनीनाशादहेर्नाशो यथा न हि।\nदेहत्रयविनाशेन नात्मनाशस्तथा भवेत्।।1.18।।\n\n",
    "तक्रादिलवणोपेतमज्ञैर्लवणवद्यथा।\nआत्मा स्थूलादिसंयुक्तो दूष्यते स्थूलकादिवत्।।1.19।।\n\n",
    "अयःकाष्ठादिकं यद्वद्वह्निवद्वह्नियोगतः।\nभाति स्थूलादिकं सर्वमात्मवत्स्वात्मयोगतः।।1.20।।\n\n",
    "दाहको नैव दाह्यं स्याद्दाह्यं तद्वन्न दाहकः।\nनैवात्मायमनात्मा स्यादनात्मायं न चात्मकः।।1.21।।\n\n",
    "प्रमेयादित्रयं सार्थं भानुना घटकुड्यवत्।\nयेन भाति स एवाहं प्रमेयादिविलक्षणः।।1.22।।\n\n",
    "भानुस्फुरणतो यद्वत्स्फुरतीव घटादिकम्।\nस्फुरतीव प्रमेयादिरात्मस्फुरणतस्तथा।।1.23।।\n\n",
    "पिष्टादिगुलसंपर्काद्गुलवत्प्रीतिमान्यथा।\nआत्मयोगात्प्रमेयादिरात्मवत्प्रीतिमान्भवेत्।।1.24।।\n\n",
    "घटनीरान्नपिष्टानामुष्णत्वं वह्नियोगतः।\nवह्निं विना कथं तेषामुष्णता स्याद्यथा क्वचित्।।1.25।।\n\n",
    "भूतभौतिकदेहानां स्फूर्तिता स्वात्मयोगतः।\nविनात्मानं कथं तेषां स्फूर्तिता स्यात्तथा क्वचित्।।1.26।।\n\n",
    "नानाविधेषु कुम्भेषु वसत्येकं नभो यथा।\nनानाविधेषु देहेषु तद्वदेको वसाम्यहम्।।1.27।।\n\n",
    "नानाविधत्वं कुम्भानां न यात्येव यथा नभः।\nनानाविधत्वं देहानां तद्वदेव नयाम्यहम्।।1.28।।\n\n",
    "यथा घटेषु नष्टेषु घटाकाशो न नश्यति।\nतथा देहेषु नष्टेषु नैव नश्यामि सर्वगः।।1.29।।\n\n",
    "उत्तमादीनि पुष्पाणि वर्तन्ते सूत्रके यथा।\nउत्तमाद्यास्तथा देहा वर्तन्ते मयि सर्वदा।।1.30।।\n\n",
    "यथा न संस्पृशेत्सूत्रं पुष्पाणामुत्तमादिता।\nतथा नैकं सर्वगं मां देहानामुत्तमादिता।।1.31।।\n\n",
    "पुष्पेषु तेषु नष्टेषु यद्वत्सूत्रं न नश्यति।\nतथा देहेषु नष्टेषु नैव नश्याम्यहं सदा।।1.32।।\n\n",
    "पर्यङ्करज्जुरन्ध्रेषु नानेवैकापि सूर्यभा।\nएकोऽप्यनेकवद्भाति तथा क्षेत्रेषु सर्वगः।।1.33।।\n\n",
    "रज्जुरन्ध्रस्थदोषादि सूर्यभां न स्पृशेद्यथा।\nतथा क्षेत्रस्थदोषादि सर्वगं मां न संस्पृशेत्।।1.34।।\n\n",
    "तद्रज्जुरन्ध्रनाशेषु नैव नश्यति सूर्यभा।\nतथा क्षेत्रविनाशेषु नैव नश्यामि सर्वगः।।1.35।।\n\n",
    "देहो नाहं प्रदृश्यत्वाद्भौतिकत्वान्न चेन्द्रियम्।\nप्राणो नाहमनेकत्वान्मनो नाहं चलत्वतः।।1.36।।\n\n",
    "बुद्धिर्नाहं विकारित्वात्तमो नाहं जडत्वतः।\nदेहेन्द्रियादिकं नाहं विनाशित्वाद्धटादिवत्।।1.37।।\n\n",
    "देहेन्द्रियप्राणमनोबुद्ध्यज्ञानानि भासयन्।\nअहंकारं तथा भामि चैतेषामभिमानिनम्।।1.38।।\n\n",
    "सर्वं जगदिदं नाहं विषयत्वादिदंधियः।\nअहं नाहं सुषुप्त्यादौ अहमः साक्षितः सदा।।1.39।।\n\n",
    "सुप्तौ यथा निर्विकारस्तथावस्थाद्वयेऽपि च।\nद्वयोर्मात्राभियोगेन विकारीव विभाम्यहम्।।1.40।।\n\n",
    "उपाधिनीलरक्ताद्यैः स्फटिको नैव लिप्यते।\nतथात्मा कोशजैः सर्वैः कामाद्यैर्नैव लिप्यते।।1.41।।\n\n",
    "फालेन भ्राम्यमाणेन भ्रमतीव यथा मही।\nअगोऽप्यात्मा विमूढेन चलतीव प्रदृश्यते।।1.42।।\n\n",
    "देहत्रयमिदं नित्यमात्मत्वेनाभिमन्यते।\nयावत्तावदयं मूढो नानायोनिषु जायते।।1.43।।\n\n",
    "निद्रादेहजदुःखादि जाग्रद्देहं न संस्पृशेत्।\nजाग्रद्देहजदुःखादिस्तथात्मानं न संस्पृशेत्।।1.44।।\n\n",
    "जाग्रद्देहवदाभाति निद्रादेहस्तु निद्रया।\nनिद्रादेहविनाशेन जाग्रद्देहो न नश्यति।।1.45।।\n\n",
    "तथायमात्मवद्भाति जाग्रद्देहस्तु जागरात्।\nजाग्रद्देहविनाशेन नात्मा नश्यति कर्हिचित्।।1.46।।\n\n",
    "हित्वायं स्वाप्निकं देहं जाग्रद्देहमपेक्षते।\nजाग्रद्देहप्रबुद्धोऽयं हित्वात्मानं यथा तथा।।1.47।।\n\n",
    "स्वप्नभोगे यथैवेच्छा प्रबुद्धस्य न विद्यते।\nअसत्स्वर्गादिके भोगे नैवेच्छा ज्ञानिनस्तथा।।1.48।।\n\n",
    "भोक्त्रा बहिर्यथा भोग्यः सर्पो दृषदि कल्पितः।\nरूपशीलादयश्चात्मभोगा भोग्यस्वरूपकाः।।1.49।।\n\n",
    "ज्ञस्य नास्त्येव संसारो यद्वदज्ञस्य कर्मिणः।\nजानतो नैव भीर्यद्वद्रज्जुसर्पमजानतः।।1.50।।\n\n",
    "सैन्धवस्य घनो यद्वज्जलयोगाज्जलं भवेत्।\nस्वात्मयोगात्तथा बुद्धिरात्मैव ब्रह्मवेदिनः।।1.51।।\n\n",
    "तोयाश्रयेषु सर्वेषु भानुरेकोऽप्यनेकवत्।\nएकोऽप्यात्मा तथा भाति सर्वक्षेत्रेष्वनेकवत्।।1.52।।\n\n",
    "भानोरन्य इवाभाति जलभानुर्जले यथा।\nआत्मनोऽन्य इवाभासो भाति बुद्धौ तथात्मनः।।1.53।।\n\n",
    "बिम्बं विना यथा नीरे प्रतिबिम्बो भवेत्कथम्।\nविनात्मानं तथा बुद्धौ चिदाभासो भवेत्कथम्।।1.54।।\n\n",
    "प्रतिबिम्बचलत्वाद्या यथा बिम्बस्य कर्हिचित्।\nन भवेयुस्तथाभासकर्तृत्वाद्यास्तु नात्मनः।।1.55।।\n\n",
    "जले शैत्यादिकं यद्वज्जलभानुं न संस्पृशेत्।\nबुद्धेः कर्मादिकं तद्वच्चिदाभासं न संस्पृशेत्।।1.56।।\n\n",
    "बुद्धेः कर्तृत्वभोक्तृत्वदुःखित्वाद्यैस्तु संयुतः।\nचिदाभासो विकारीव शरावस्थाम्बुभानुवत्।।1.57।।\n\n",
    "शरावस्थोदके नष्टे तत्स्थो भानुर्विनष्टवत्।\nबुद्धेर्लये तथा सुप्तौ नष्टवत्प्रतिभात्ययम्।।1.58।।\n\n",
    "जलस्थार्कं जलं चोर्मिं भासयन्भाति भास्करः।\nआत्माभासं धियं बुद्धेः कर्तृत्वादीनयं तथा।।1.59।।\n\n",
    "मेघावभासको भानुर्मेघच्छन्नोऽवभासते।\nमोहावभासकस्तद्वन्मोहच्छन्नो विभात्यंयम्।।1.60।।\n\n",
    "भास्यं मेघादिकं भानुर्भासयन्प्रतिभासते।\nतथा स्थूलादिकं भास्यं भासयन्प्रतिभात्ययम्।।1.61।।\n\n",
    "सर्वप्रकाशको भानुः प्रकाश्येर्नैव दूष्यते।\nसर्वप्रकाशको ह्यात्मा सर्वैस्तद्वन्न दूष्यते।।1.62।।\n\n",
    "मुकुरस्थं मुखं यद्वन्मुखवत्प्रथते मृषा।\nबुद्धिस्थाभासकस्तद्वदात्मवत्प्रथते मृषा।।1.63।।\n\n",
    "मुकुरस्थस्य नाशेन मुखनाशो भवेत्कथम्।\nबुद्धिस्थाभासनाशेन नाशो नैवात्मनः क्वचित्।।1.64।।\n\n",
    "ताम्रकल्पितदेवादिस्ताम्रादन्य इव स्फुरेत्।\nप्रतिभास्यादिरूपेण तथात्मोत्थमिदं जगत्।।1.65।।\n\n",
    "ईशजीवात्मवद्भाति यथैकमपि ताम्रकम्।\nएकोऽप्यात्मा तथैवायमीशजीवादिवन्मृषा।।1.66।।\n\n",
    "यथेश्वरादिनाशेन ताम्रनाशो न विद्यते।\nतथेश्वरादिनाशेन नाशो नैवात्मनः सदा।।1.67।।\n\n",
    "अध्यस्तो रज्जुसर्पोऽयं सत्यवद्रज्जुसत्तया।\nतथा जगदिदं भाति सत्यवत्स्वात्मसत्तया।।1.68।।\n\n",
    "अध्यस्ताहेरभावेन रज्जुरेवावशिष्यते।\nतथा जगदभावेन सदात्मैवावशिष्यते।।1.69।।\n\n",
    "स्फटिके रक्तता यद्वदुपाधेर्नीलताम्बरे।\nयथा जगदिदं भाति तथा सत्यमिवाद्वये।।1.70।।\n\n",
    "स्फटिके रक्तता मिथ्या मृषा खे नीलता यथा।\nतथा जगदिदं मिथ्या एकस्मिन्नद्वये मयि।।1.71।।\n\n",
    "जीवेश्वरादिभावेन भेदं पश्यति मूढधीः।\nनिर्भेदे निर्विशेषेऽस्मिन्कथं भेदो भवेद्ध्रुवम्।।1.72।।\n\n",
    "लिङ्गस्य धारणादेव शिवोऽयं जीवतां व्रजेत्।\nलिङ्गनाशे शिवस्यास्य जीवतावेशता कुतः।।1.73।।\n\n",
    "शिव एव सदा जीवो जीव एव सदा शिवः।\nवेत्त्यैक्यमनयोर्यस्तु स आत्मज्ञो न चेतरः।।1.74।।\n\n",
    "क्षीरयोगाद्यथा नीरं क्षीरवद्दृश्यते मृषा।\nआत्मयोगादनात्मायमात्मवद्दृश्यते तथा।।1.75।।\n\n",
    "नीरात्क्षीरं पृथक्कृत्य हंसो भवति नान्यथा।\nस्थूलादेः स्वं पृथक्कृत्य मुक्तो भवति नान्यथा।।1.76।।\n\n",
    "क्षीरनीरविवेकज्ञो हंस एव न चेतरः।\nआत्मानत्मविवेकज्ञो यतिरेव न चेतरः।।1.77।।\n\n",
    "अध्यस्तचोरजः स्थाणोर्विकारः स्यान्न हि क्वचित्।\nनात्मनो निर्विकारस्य विकारो विश्वजस्तथा।।1.78।।\n\n",
    "ज्ञाते स्थाणौ कुतश्चोरश्चोराभावे भयं कुतः।\nज्ञाते स्वस्मिन्कुतो विश्वं विश्वाभावे कुतोऽखिलम्।।1.79।।\n\n",
    "गुणवृत्तित्रयं भाति परस्परविलक्षणम्।\nसत्यात्मलक्षणे यस्मिन्स एवाहं निरंशकः।।1.80।।\n\n",
    "देहत्रयमिदं भाति यस्मिन्ब्रह्मणि सत्यवत्।\nतदेवाहं परं ब्रह्म देहत्रयविलक्षणः।।1.81।।\n\n",
    "जाग्रदादित्रयं यस्मिन्प्रत्यगात्मनि सत्यवत्।\nस एवाहं परं ब्रह्म जाग्रदादिविलक्षणः।।1.82।।\n\n",
    "विश्वादिकत्रयं यस्मिन्परमात्मनि सत्यवत्।\nस एव परमात्माहं विश्वादिकविलक्षणः।।1.83।।\n\n",
    "विराडादित्रयं भाति यस्मिन्साक्षिणि सत्यवत्।\nस एव सच्चिदानन्दलक्षणोऽहं स्वयंप्रभः।।1.84।।\nइति श्रीमत्परमहंसपरिव्राजकाचार्यस्य\n\nश्रीगोविन्दभगवत्पूज्यपादशिष्यस्य\n\nश्रीमच्छंकरभगवतः कृतौ\n\nअद्वैतानुभूतिः संपूर्णा।।\n\n"
  ],
  "url": "https://www.sankara.iitk.ac.in/preliminary-texts?language=dv&field_text1_tid=71",
  "chandas_list": [
    "Anuṣṭup (Śloka)",
    "Anuṣṭup (Śloka)",
    "Anuṣṭup (Śloka)",
    "Anuṣṭup (Śloka)",
    "Anuṣṭup (Śloka)",
    "Anuṣṭup (Śloka)",
    "Anuṣṭup (Śloka)",
    "Anuṣṭup (Śloka)",
    "Anuṣṭup (Śloka)",
    "Anuṣṭup (Śloka)",
    "Anuṣṭup (Śloka)",
    "Anuṣṭup (Śloka)",
    "Anuṣṭup (Śloka)",
    "Anuṣṭup (Śloka)",
    "Anuṣṭup (Śloka)",
    "Anuṣṭup (Śloka)",
    "Anuṣṭup (Śloka)",
    "Anuṣṭup (Śloka)",
    "Anuṣṭup (Śloka)",
    "Anuṣṭup (Śloka)",
    "Anuṣṭup (Śloka)",
    "Anuṣṭup (Śloka)",
    "Anuṣṭup (Śloka)",
    "Anuṣṭup (Śloka)",
    "Anuṣṭup (Śloka)",
    "Anuṣṭup (Śloka)",
    "Anuṣṭup (Śloka)",
    "Anuṣṭup (Śloka)",
    "Anuṣṭup (Śloka)",
    "Anuṣṭup (Śloka)",
    "Anuṣṭup (Śloka)",
    "Anuṣṭup (Śloka)",
    "Anuṣṭup (Śloka)",
    "Anuṣṭup (Śloka)",
    "Anuṣṭup (Śloka)",
    "Anuṣṭup (Śloka)",
    "Anuṣṭup (Śloka)",
    "Anuṣṭup (Śloka)",
    "Anuṣṭup (Śloka)",
    "Anuṣṭup (Śloka)",
    "Anuṣṭup (Śloka)",
    "Anuṣṭup (Śloka)",
    "Anuṣṭup (Śloka)",
    "Anuṣṭup (Śloka)",
    "Anuṣṭup (Śloka)",
    "Anuṣṭup (Śloka)",
    "Anuṣṭup (Śloka)",
    "Anuṣṭup (Śloka)",
    "Anuṣṭup (Śloka)",
    "Anuṣṭup (Śloka)",
    "Anuṣṭup (Śloka)",
    "Anuṣṭup (Śloka)",
    "Anuṣṭup (Śloka)",
    "Anuṣṭup (Śloka)",
    "Anuṣṭup (Śloka)",
    "Anuṣṭup (Śloka)",
    "Anuṣṭup (Śloka)",
    "Anuṣṭup (Śloka)",
    "Anuṣṭup (Śloka)",
    "Āryā (loose schema)",
    "Anuṣṭup (Śloka)",
    "Anuṣṭup (Śloka)",
    "Anuṣṭup (Śloka)",
    "Anuṣṭup (Śloka)",
    "Anuṣṭup (Śloka)",
    "Anuṣṭup (Śloka)",
    "Anuṣṭup (Śloka)",
    "Anuṣṭup (Śloka)",
    "Anuṣṭup (Śloka)",
    "Anuṣṭup (Śloka)",
    "Anuṣṭup (Śloka)",
    "Anuṣṭup (Śloka)",
    "Anuṣṭup (Śloka)",
    "Anuṣṭup (Śloka)",
    "Anuṣṭup (Śloka)",
    "Anuṣṭup (Śloka)",
    "Anuṣṭup (Śloka)",
    "Anuṣṭup (Śloka)",
    "Anuṣṭup (Śloka)",
    "Anuṣṭup (Śloka)",
    "Anuṣṭup (Śloka)",
    "Anuṣṭup (Śloka)",
    "Anuṣṭup (Śloka)",
    "strī"
  ]
}