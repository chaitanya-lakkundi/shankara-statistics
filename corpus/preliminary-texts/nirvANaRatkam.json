{
  "name": "निर्वाणषट्कम्",
  "filename": "nirvANaRatkam",
  "body": [
    "।।श्रीः।।\n।।निर्वाणषट्कम्।।\nमनोबुद्ध्यहंकारचित्तानि नाहं\n\n\tन कर्णं न जिह्वा न च घ्राणनेत्रे।\n\nन च व्योम भूमिर्न तेजो न वायु\n\tश्चिदानन्दरूपः शिवोऽहं शिवोऽहम्।।1।।\n\n",
    "न च प्राणसंज्ञो न वै पञ्चवायु\n\n\tर्न वा सप्तधातुर्न वा पञ्चकोशः।\n\nन वाक्पाणिपादौ न चोपस्थपायू\n\tचिदानन्दरूपः शिवोऽहं शिवोऽहम्।।2।।\n\n",
    "न मे द्वेषरागौ न मे लोभमोहौ\n\n\tमदो नैव मे नैव मात्सर्यभावः।\n\nन धर्मो न चार्थो न कामो न मोक्ष\n\tश्चिदानन्दरूपः शिवोऽहं शिवोऽहम्।।3।।\n\n",
    "न पुण्यं न पापं न सौख्यं न दुःखं\n\n\tन मन्त्रो न तीर्थं न वेदा न यज्ञाः।\n\nअहं भोजनं नैव भोज्यं न भोक्ता\n\tचिदानन्दरूपः शिवोऽहं शिवोऽहम्।।4।।\n\n",
    "न मृत्युर्न शङ्का न मे जातिभेदः\n\n\tपिता नैव मे नैव माता च जन्म।\n\nन बन्धुर्न मित्रं गुरुर्नैव शिष्य\n\tश्चिदानन्दरूपः शिवोऽहं शिवोऽहम्।।5।।\n\n",
    "अहं निर्विकल्पो निराकाररूपो\n\n\tविभुत्वाच्च सर्वत्र सर्वेन्द्रियाणाम्।\n\nन चासंगतं नैव मुक्तिर्न बन्ध\n\tश्चिदानन्दरूपः शिवोऽहं शिवोऽहम्।।6।।\n\n\nइति श्रीमत्परमहंसपरिव्राजकाचार्यस्य\n\nश्रीगोविन्दभगवत्पूज्यपादशिष्यस्य\n\nश्रीमच्छंकरभगवतः कृतौ\n\nनिर्वाणषट्कं संपूर्णम्।।\n\n"
  ],
  "url": "https://www.sankara.iitk.ac.in/preliminary-texts?language=dv&field_text1_tid=82",
  "chandas_list": [
    "Bhujaṅgaprayātam",
    "Bhujaṅgaprayātam",
    "Bhujaṅgaprayātam",
    "Bhujaṅgaprayātam",
    "Bhujaṅgaprayātam",
    "Bhujaṅgaprayātam"
  ]
}