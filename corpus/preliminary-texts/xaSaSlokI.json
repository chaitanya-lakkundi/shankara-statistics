{
  "name": "दशश्लोकी",
  "filename": "xaSaSlokI",
  "body": [
    "।।श्रीः।।\n।।दशश्लोकी।।\nन भूमिर्न तोयं न तेजो न वायु\n\n   र्न खं नेन्द्रियं वा न तेषां समूहः।\n\nअनेकान्तिकत्वात्सुषुप्त्येकसिद्ध\n   स्तदेकोऽवशिष्टः शिवः केवलोऽहम्।।1।।\n\n",
    "न वर्णा न वर्णाश्रमाचारधर्मा\n\n   न मे धारणाध्यानयोगादयोऽपि।\n\nअनात्माश्रयाहं ममाध्यासहाना\n   त्तदेकोऽवशिष्टः शिवः केवलोऽहम्।।2।।\n\n",
    "न माता पिता वा न देवा न लोका \n\n   न वेदा न यज्ञा न तीर्थं ब्रुवन्ति।\n\nसुषुप्तौ निरस्तातिशून्यात्मकत्वा\n   त्तदेकोऽवशिष्टः शिवः केवलोऽहम्।।3।।\n\n",
    "न सांख्यं न शैवं न तत्पाञ्चरात्रं\n\n   न जैनं न मीमांसकादेर्मतं वा।\n\nविशिष्टानुभूत्या विशुद्धात्मकत्वा\n   त्तदेकोऽवशिष्टः शिवः केवलोऽहम्।।4।।\n\n",
    "न चोर्ध्वं न चाधो न चान्तर्न बाह्यं\n\n   न मध्यं न तिर्यङ् न पूर्वापरा दिक्।\n\nवियद्व्यापकत्वादखण्डैकरूप\n   स्तदेकोऽवशिष्टः शिवः केवलोऽहम्।।5।।\n\n",
    "न शुक्लं न कृष्णं न रक्तं न पीतं\n\n   न कुब्जं न पीनं न ह्रस्वं न दीर्घम्।\n\nअरूपं तथा ज्योतिराकारकत्वा\n   त्तदेकोऽवशिष्टः शिवः केवलोऽहम्।।6।।\n\n",
    "न शास्ता न शास्त्रं न शिष्यो न शिक्षा\n\n   न च त्वं न चाहं न चायं प्रपञ्चः।\n\nस्वरूपावबोधो विकल्पासहिष्णु\n   स्तदेकोऽवशिष्टः शिवः केवलोऽहम्।।7।।\n\n",
    "न जाग्रन्न मे स्वप्नको वा सुषुप्ति\n\n   र्न विश्वो न वा तैजसः प्राज्ञको वा।\n\nअविद्यात्मकत्वात्त्रयाणां तुरीय\n   स्तदेकोऽवशिष्टः शिवः केवलोऽहम्।।8।।\n\n",
    "अपि व्यापकत्वाद्धि तत्त्वप्रयोगा\n\n   त्स्वतः सिद्धभावादनन्याश्रयत्वात्।\n\nजगत्तुच्छमेतत्समस्तं तदन्य\n   त्तदेकोऽवशिष्टः शिवः केवलोऽहम्।।9।।\n\n",
    "न चैकं तदन्यद्द्वितीयं कुतः स्या\n\n   न्न वा केवलत्वं न चाकेवलत्वम्।\n\nन शून्यं न चाशून्यमद्वैतकत्वा\n   त्कथं सर्ववेदान्तसिद्धं ब्रवीमि।।10।।\n\n\nइति श्रीमत्परमहंसपरिव्राजकाचार्यस्य श्रीगोविन्द\n\nभगवत्पूज्यपादशिष्यस्य श्रीमच्छंकरभगवतः कृतौ\n\nदशश्लोकी समाप्ता।।\n\n"
  ],
  "url": "https://www.sankara.iitk.ac.in/preliminary-texts?language=dv&field_text1_tid=80",
  "chandas_list": [
    "Bhujaṅgaprayātam",
    "Bhujaṅgaprayātam",
    "Bhujaṅgaprayātam",
    "Bhujaṅgaprayātam",
    "Bhujaṅgaprayātam",
    "somarājī",
    "Bhujaṅgaprayātam",
    "Bhujaṅgaprayātam",
    "Bhujaṅgaprayātam",
    "Bhujaṅgaprayātam"
  ]
}