{
  "name": "वाक्यवृत्तिः",
  "filename": "vAkyavqwwiH",
  "body": [
    "।।श्रीः।।\n।।वाक्यवृत्तिः।।\nसर्गस्थितिप्रलयहेतुमचिन्त्यशक्तिं\n\n   विश्वेश्वरं विदितविश्वमनन्तमूर्तिम्।\n\nनिर्मुक्तबन्धनमपारसुखाम्बुराशिं\n   श्रीवल्लभं विमलबोधघनं नमामि।।1।।\n\n",
    "यस्य प्रसादादहमेव विष्णु\n\n   र्मय्येव सर्वं परिकल्पितं च।\n\nइत्थं विजानामि सदात्मरूपं\n   तस्याङ्घ्रिपद्मं प्रणतोऽस्मि नित्यम्।।2।।\n\n",
    "तापत्रयार्कसंतप्तः कश्चिदुद्विग्नमानसः।\nशमादिसाधनैर्युक्तः सद्गुरुं परिपृच्छति।।3।।\n\n",
    "अनायासेन येनास्मान्मुच्येय भवबन्धनात्।\nतन्मे संक्षिप्य भगवन्केवलं कृपया वद।।4।।\n\n",
    "साध्वी ते वचनव्यक्तिः प्रतिभाति वदामि ते।\nइदं तदिति विस्पष्टं सावधानमनाः श्रृणु।।5।।\n\n",
    "तत्त्वमस्यादिवाक्योत्थं यज्जीवपरमात्मनोः।\nतादात्म्यविषयं ज्ञानं तदिदं मुक्तिसाधनम्।।6।।\n\n",
    "को जीवः कः परश्चात्मा तादात्म्यं वा कथं तयोः।\nतत्त्वमस्यादिवाक्यं वा कथं तत्प्रतिपादयेत्।।7।।\n\n",
    "अत्र ब्रूमः समाधानं कोऽन्यो जीवस्त्वमेव हि।\nयस्त्वं पृच्छसि मां कोऽहं ब्रह्मैवासि न संशयः।।8।।\n\n",
    "पदार्थमेव जानामि नाद्यापि भगवन्स्फुटम्।\nअहं ब्रह्मेति वाक्यार्थं प्रतिपद्ये कथं वद।।9।।\n\n",
    "सत्यमाह भवानत्र विगानं नैव विद्यते।\nहेतुः पदार्थबोधो हि वाक्यार्थावगतेरिह।।10।।\n\n",
    "अन्तःकरणतद्वृत्तिसाक्षी चैतन्यविग्रहः।\nआनन्दरूपः सत्यः सन्किं नात्मानं प्रपद्यसे।।11।।\n\n",
    "सत्यानन्दस्वरूपं धीसाक्षिणं ज्ञानविग्रहम्।\nचिन्तयात्मतया नित्यं त्यक्त्वा देहादिगां धियम्।।12।।\n\n",
    "रूपादिमान्यतः पिण्डस्ततो नात्मा घटादिवत्।\nवियदादिमहाभूतविकारत्वाच्च कुम्भवत्।।13।।\n\n",
    "अनात्मा यदि पिण्डोऽयमुक्तहेतुबलान्मतः।\nकरामलकवत्साक्षादात्मानं प्रतिपादय।।14।।\n\n",
    "घटद्रष्टा घटाद्भिन्नः सर्वथा न घटो यथा।\nदेहद्रष्टा तथा देहो नाहमित्यवधारय।।15।।\n\n",
    "एवमिन्द्रियदृङ् नाहमिन्द्रियाणीति निश्चिनु।\nमनो बुद्धिस्तथा प्राणो नाहमित्यवधारय।।16।।\n\n",
    "संघातोऽपि तथा नाहमिति दृश्यविलक्षणम्।\nद्रष्टारमनुमानेन निपुणं संप्रधारय।।17।।\n\n",
    "देहेन्द्रियादयो भावा हानादिव्यापृतिक्षमाः।\nयस्य संनिधिमात्रेण सोऽहमित्यवधारय।।18।।\n\n",
    "अनापन्नविकारः सन्नयस्कान्तवदेव यः।\nबुद्ध्यादींश्चालयेत्प्रत्यक्सोऽहमित्यवधारय।।19।।\n\n",
    "अजडात्मवदाभान्ति यत्सांनिध्याज्जडा अपि।\nदेहेन्द्रियमनःप्राणाः सोऽहमित्यवधारय।।20।।\n\n",
    "अगमन्मे मनोऽन्यत्र सांप्रतं च स्थिरीकृतम्।\nएवं यो वेद धीवृत्तिं सोऽहमित्यवधारय।।21।।\n\n",
    "स्वप्नजागरिते सुप्ति भावाभावौ धियां तथा।\nयो वेत्त्यविक्रियः साक्षात्सोऽहमित्यवधारय।।22।।\n\n",
    "घटावभासको दीपो घटादन्यो यथेष्यते।\nदेहावभासको देही तथाहं बोधविग्रहः।।23।।\n\n",
    "पुत्रवित्तादयो भावा यस्य शेषतया प्रियाः।\nद्रष्टा सर्वप्रियतमः सोऽहमित्यवधारय।।24।।\n\n",
    "परप्रेमास्पदतया मा न भूवमहं सदा।\nभूयासमिति यो द्रष्टा सोऽहमित्यवधारय।।25।।\n\n",
    "यः साक्षिलक्षणो बोधस्त्वंपदार्थः स उच्यते।\nसाक्षित्वमपि बोद्धृत्वमविकारितयात्मनः।।26।।\n\n",
    "देहेन्द्रियमनःप्राणाहंकृतिभ्यो विलक्षणः।\nप्रोज्झिताशेषषड्भावविकारस्त्वंपदाभिधः।।27।।\n\n",
    "त्वमर्थमेवं निश्चित्य तदर्थं चिन्तयेत्पुनः।\nअतद्व्यावृत्तिरूपेण साक्षाद्विधिमुखेन च।।28।।\n\n",
    "निरस्ताशेषसंसारदोषोऽस्थूलादिलक्षणः।\nअदृश्यत्वादिगुणकः पराकृततमोमलः।।29।।\n\n",
    "निरस्तातिशयानन्दः सत्यः प्रज्ञानविग्रहः।\nसत्तास्वलक्षणः पूर्णः परमात्मेति गीयते।।30।।\n\n",
    "सर्वज्ञत्वं परेशत्वं तथा संपूर्णशक्तिता।\nवेदैः समर्थ्यते यस्य तद्ब्रह्मेत्यवधारय।।31।।\n\n",
    "यज्ज्ञानात्सर्वविज्ञानं श्रुतिषु प्रतिपादितम्।\nमृदाद्यनेकदृष्टान्तैस्तद्ब्रह्मेत्यवधारय।।32।।\n\n",
    "यदानन्त्यं प्रतिज्ञाय श्रुतिस्तत्सिद्धये जगौ।\nतत्कार्यत्वं प्रपञ्चस्य तद्ब्रह्मेत्यवधारय।।33।।\n\n",
    "विजिज्ञास्यतया यच्च वेदान्तेषु मुमुक्षुभिः।\nसमर्थ्यतेऽतियत्नेन तद्ब्रह्मेत्यवधारय।।34।।\n\n",
    "जीवात्मना प्रवेशश्च नियन्तृत्वं च तान्प्रति।\nश्रूयते यस्य वेदेषु तद्ब्रह्मेत्यवधारय।।35।।\n\n",
    "कर्मणां फलदातृत्वं यस्यैव श्रूयते श्रुतौ।\nजीवानां हेतुकर्तृत्वं तद्ब्रह्मेत्यवधारय।।36।।\n\n",
    "तत्त्वंपदार्थौ निर्णीतौ वाक्यार्थश्चिन्त्यतेऽधुना।\nतादात्म्यमत्र वाक्यार्थस्तयोरेव पदार्थयोः।।37।।\n\n",
    "संसर्गो वा विशिष्टो वा वाक्यार्थो नात्र संमतः।\nअखण्डैकरसत्वेन वाक्यार्थो विदुषां मतः।।38।।\n\n",
    "प्रत्यग्बोधो य आभाति सोऽद्वयानन्दलक्षणः।\nअद्वयानन्दरूपश्च प्रत्यग्बोधैकलक्षणः।।39।।\n\n",
    "इत्थमन्योन्यतादात्म्यप्रतिपत्तिर्यदा भवेत्।\nअब्रह्मत्वं त्वमर्थस्य व्यावर्तेत तदैव हि।।40।।\n\n",
    "तदर्थस्य च पारोक्ष्यं यद्येवं किं ततः श्रृणु।\nपूर्णानन्दैकरूपेण प्रत्यग्बोधोऽवतिष्ठते।।41।।\n\n",
    "तत्त्वमस्यादिवाक्यं च तादात्म्यप्रतिपादने।\nलक्ष्यौ तत्त्वंपदार्थौ द्वावुपादाय प्रवर्तते।।42।।\n\n",
    "हित्वा द्वौ शबलौ वाच्यौ वाक्यं वाक्यार्थबोधने।\nयथा प्रवर्ततेऽस्माभिस्तथा व्याख्यातमादरात्।।43।।\n\n",
    "आलम्बनतया भाति योऽस्मत्प्रत्ययशब्दयोः।\nअन्तःकरणसंभिन्नबोधः स त्वंपदाभिधः।।44।।\n\n",
    "मायोपाधिर्जगद्योनिः सर्वज्ञत्वादिलक्षणः।\nपारोक्ष्यशबलः सत्याद्यात्मकस्तत्पदाभिधः।।45।।\n\n",
    "प्रत्यक्परोक्षतैकस्य सद्वितीयत्वपूर्णता।\nविरुध्यते यतस्तस्माल्लक्षणा संप्रवर्तते।।46।।\n\n",
    "मानान्तरविरोधे तु मुख्यार्थस्यापरिग्रहे।\nमुख्यार्थेनाविनाभूते प्रतीतिर्लक्षणोच्यते।।47।।\n\n",
    "तत्त्वमस्यादिवाक्येषु लक्षणा भागलक्षणा।\nसोऽयमित्यादिवाक्यस्थपदयोरिव नापरा।।48।।\n\n",
    "अहं ब्रह्मेति वाक्यार्थबोधो यावद्दृढीभवेत्।\nशमादिसहितस्तावदभ्यस्येच्छ्रवणादिकम्।।49।।\n\n",
    "श्रुत्याचार्यप्रसादेन दृढो बोधो यदा भवेत्।\nनिरस्ताशेषसंसारनिदानः पुरुषस्तदा।।50।।\n\n",
    "विशीर्णकार्यकरणो भूतसूक्ष्मैरनावृतः।\nविमुक्तकर्मनिगलः सद्य एव विमुच्यते।।51।।\n\n",
    "प्रारब्धकर्मवेगेण जीवन्मुक्तो यदा भवेत्।\nकिञ्चित्कालमनारब्धकर्मबन्धस्य संक्षये।।52।।\n\n",
    "निरस्तातिशयानन्दं वैष्णवं परमं पदम्।\nपुनरावृत्तिरहितं कैवल्यं प्रतिपद्यते।।53।।\n\n\nइति श्रीमत्परमहंसपरिव्राजकाचार्यस्य\n\nश्रीगोविन्दभगवत्पूज्यपादशिष्यस्य\n\nश्रीमच्छंकरभगवतः कृतौ\n\nवाक्यवृत्तिः समाप्ता।।\n\n"
  ],
  "url": "https://www.sankara.iitk.ac.in/preliminary-texts?language=dv&field_text1_tid=95",
  "chandas_list": [
    "Vasantatilakā",
    "indravajrā",
    "Anuṣṭup (Śloka)",
    "Anuṣṭup (Śloka)",
    "Anuṣṭup (Śloka)",
    "Anuṣṭup (Śloka)",
    "Anuṣṭup (Śloka)",
    "Anuṣṭup (Śloka)",
    "Anuṣṭup (Śloka)",
    "Anuṣṭup (Śloka)",
    "Anuṣṭup (Śloka)",
    "Anuṣṭup (Śloka)",
    "Anuṣṭup (Śloka)",
    "Anuṣṭup (Śloka)",
    "Anuṣṭup (Śloka)",
    "Anuṣṭup (Śloka)",
    "Anuṣṭup (Śloka)",
    "Anuṣṭup (Śloka)",
    "Anuṣṭup (Śloka)",
    "Anuṣṭup (Śloka)",
    "Anuṣṭup (Śloka)",
    "Anuṣṭup (Śloka)",
    "Anuṣṭup (Śloka)",
    "Anuṣṭup (Śloka)",
    "Anuṣṭup (Śloka)",
    "Anuṣṭup (Śloka)",
    "Anuṣṭup (Śloka)",
    "Anuṣṭup (Śloka)",
    "Anuṣṭup (Śloka)",
    "Anuṣṭup (Śloka)",
    "Anuṣṭup (Śloka)",
    "Anuṣṭup (Śloka)",
    "Anuṣṭup (Śloka)",
    "Anuṣṭup (Śloka)",
    "Anuṣṭup (Śloka)",
    "Anuṣṭup (Śloka)",
    "Anuṣṭup (Śloka)",
    "Anuṣṭup (Śloka)",
    "Anuṣṭup (Śloka)",
    "Anuṣṭup (Śloka)",
    "Anuṣṭup (Śloka)",
    "Anuṣṭup (Śloka)",
    "Anuṣṭup (Śloka)",
    "Anuṣṭup (Śloka)",
    "Anuṣṭup (Śloka)",
    "Anuṣṭup (Śloka)",
    "Anuṣṭup (Śloka)",
    "Anuṣṭup (Śloka)",
    "Anuṣṭup (Śloka)",
    "Anuṣṭup (Śloka)",
    "Anuṣṭup (Śloka)",
    "Anuṣṭup (Śloka)",
    "Anuṣṭup (Śloka)"
  ]
}