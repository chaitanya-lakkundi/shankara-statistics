{
  "name": "मायापञ्चकम्",
  "filename": "mAyApaFcakam",
  "body": [
    "।।श्रीः।।\n।।मायापञ्चकम्।।\nनिरुपमनित्यनिरंशकेऽप्यखण्डे\n\n\tमयि चिति सर्वविकल्पनादिशून्ये।\n\nघटयति जगदीशजीवभेदं\n\tत्वघटितघटनापटीयसी माया।।1।।\n\n",
    "श्रुतिशतनिगमान्तशोधकान\n\n\tप्यहह धनादिनिदर्शनेन सद्यः।\n\nकलुषयति चतुष्पदाद्यभिन्ना\n\tनघटितघटनापटीयसी माया।।2।।\n\n",
    "सुखचिदखण्डविबोधमद्वितीयं\n\n\tवियदनलादिविनिर्मिते नियोज्य।\n\nभ्रमयति भवसागरे नितान्तं\n\tत्वघटितघटनापटीयसी माया।।3।।\n\n",
    "अपगतगुणवर्णजातिभेदे\n\n\tसुखचिति विप्रविडाद्यहंकृतिं च।\n\nस्फुटयति सुतदारगेहमोहं\n\tत्वघटितघटनापटीयसी माया।।4।।\n\n",
    "विधिहरिहरविभेदमप्यखण्डे\n\n\tबत विरचय्य बुधानपि प्रकामम्।\n\nभ्रमयति हरिहरभेदभावा\n\tनघटितघटनापटीयसी मया।।5।।\n\n\nइति श्रीमत्परमहंसपरिव्राजकाचार्यस्य\n\nश्रीगोविन्दभगवत्पूज्यपादशिष्यस्य\n\nश्रीमच्छंकरभगवतः कृतौ\n\nमायापञ्चकं संपूर्णम्।।\n"
  ],
  "url": "https://www.sankara.iitk.ac.in/preliminary-texts?language=dv&field_text1_tid=91",
  "chandas_list": [
    "haraṇi",
    "haraṇi",
    "haraṇi",
    "haraṇi",
    "upavali"
  ]
}