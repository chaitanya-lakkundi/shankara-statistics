{
  "name": "स्वरूपानुसंधानाष्टकम्",
  "filename": "svarUpAnusaMXAnARtakam",
  "body": [
    "।।श्रीः।।\n।।स्वरूपानुसंधानाष्टकम्।।\nतपोयज्ञदानादिभिः शुद्धबुद्धि\n\n\tर्विरक्तो नृपादेः पदे तुच्छबुद्ध्या।\n\nपरित्यज्य सर्वं यदाप्नोति तत्त्वं\n\tपरं ब्रह्म नित्यं तदेवाहमस्मि।।1।।\n\n",
    "दयालुं गुरुं ब्रह्मनिष्ठं प्रशान्तं\n\n\tसमाराध्य मत्या विचार्य स्वरूपम्।\n\nयदाप्नोति तत्त्वं निदिध्यास्य विद्वा\n\tन्परं ब्रह्म नित्यं तदेवाहमस्मि।।2।।\n\n",
    "यदानन्दरूपं प्रकाशस्वरूपं\n\n\tनिरस्तप्रपञ्चं परिच्छेदहीनम्।\n\nअहंब्रह्मवृत्त्यैकगम्यं तुरीयं\n\tपरं ब्रह्म नित्यं तदेवाहमस्मि।।3।।\n\n",
    "यदज्ञानतो भाति विश्वं समस्तं\n\n\tविनष्टं च सद्यो यदात्मप्रबोधे।\n\nमनोवागतीतं विशुद्धं विमुक्तं\n\tपरं ब्रह्म नित्यं तदेवाहमस्मि।।4।।\n\n",
    "निषेधे कृते नेति नेतीति वाक्यैः\n\n\tसमाधिस्थितानां यदाभाति पूर्णम्।\n\nअवस्थात्रयातीतमद्वैतमेकं\n\tपरं ब्रह्म नित्यं तदेवाहमस्मि।।5।।\n\n",
    "यदानन्दलेशैः समानन्दि विश्वं\n\n\tयदाभाति सत्त्वे तदाभाति सर्वम्।\n\nयदालोकने रूपमन्यत्समस्तं\n\tपरं ब्रह्म नित्यं तदेवाहमस्मि।।6।।\n\n",
    "अनन्तं विभुं निर्विकल्पं निरीहं\n\n\tशिवं संगहीनं यदोंकारगम्यम्।\n\nनिराकारमत्युज्ज्वलं मृत्युहीनं\n\tपरं ब्रह्म नित्यं तदेवाहमस्मि।।7।।\n\n",
    "यदानन्दसिन्धौ निमग्नः पुमान्स्या\n\n\tदविद्याविलासः समस्तप्रपञ्चः।\n\nतदा नः स्फुरत्यद्भुतं यन्निमित्तं\n\tपरं ब्रह्म नित्यं तदेवाहमस्मि।।8।।\n\n",
    "स्वरूपानुसंधानरूपां स्तुतिं यः\n\n\tपठेदादराद्भक्तिभावो मनुष्यः।\n\nश्रृणोतीह वा नित्यमुद्युक्तचित्तो\n\tभवेद्विष्णुरत्रैव वेदप्रमाणात्।।9।।\n\n\nइति श्रीमत्परमहंसपरिव्राजकाचार्यस्य\n\nश्रीगोविन्दभगवत्पूज्यपादशिष्यस्य\n\nश्रीमच्छंकरभगवतः कृतौ\n\nस्वरूपानुसंधानाष्टकम्\n\nसंपूर्णम्।।\n\n"
  ],
  "url": "https://www.sankara.iitk.ac.in/preliminary-texts?language=dv&field_text1_tid=99",
  "chandas_list": [
    "Bhujaṅgaprayātam",
    "Bhujaṅgaprayātam",
    "Bhujaṅgaprayātam",
    "Bhujaṅgaprayātam",
    "Bhujaṅgaprayātam",
    "Bhujaṅgaprayātam",
    "Bhujaṅgaprayātam",
    "Bhujaṅgaprayātam",
    "Bhujaṅgaprayātam"
  ]
}