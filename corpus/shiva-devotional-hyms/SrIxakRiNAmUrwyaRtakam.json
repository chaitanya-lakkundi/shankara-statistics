{
  "name": "श्रीदक्षिणामूर्त्यष्टकम्",
  "filename": "SrIxakRiNAmUrwyaRtakam",
  "body": [
    "।।श्रीः।।\n\n।।श्रीदक्षिणामूर्त्यष्टकम्।।\nविश्वं दर्पणदृश्यमाननगरीतुल्यं निजान्तर्गतं\n\n   पश्यन्नात्मनि मायया बहिरिवोद्भूतं यथा निद्रया।\n\nयः साक्षात्कुरुते प्रबोधसमये स्वात्मानमेवाद्वयं\n   तस्मै श्रीगुरुमूर्तये नम इदं श्रीदक्षिणामूर्तये।।1।।\n\n",
    "बीजस्यान्तरिवाङ्कुरो जगदिदं प्राङ्निर्विकल्पं पुन\n\n   र्मायाकल्पितदेशकालकलनावैचित्र्यचित्रीकृतम्।\n\nमायावीव विजृम्भयत्यपि महायोगीव यः स्वेच्छया\n   तस्मै श्रीगुरुमूर्तये नम इदं श्रीदक्षिणामूर्तये।।2।।\n\n",
    "यस्यैव स्फुरणं सदात्मकमसत्कल्पार्थगं भासते\n\n   साक्षात्तत्त्वमसीति वेदवचसा यो बोधयत्याश्रितान्।\n\nयत्साक्षात्करणाद्भवेन्न पुनरावृत्तिर्भवाम्भोनिधौ\n   तस्मै श्रीगुरुमूर्तये नम इदं श्रीदक्षिणामूर्तये।।3।।\n\n",
    "नानाच्छिद्रघटोदरस्थितमहादीपप्रभाभास्वरं\n\n   ज्ञानं यस्य तु चक्षुरादिकरणद्वारा बहिः स्पन्दते।\n\nजानामीति तमेव भान्तमनुभात्येतत्समस्तं जग\n   त्तस्मै श्रीगुरुमूर्तये नम इदं श्रीदक्षिणामूर्तये।।4।।\n\n",
    "देहं प्राणमपीन्द्रियाण्यपि चलां बुद्धिं च शून्यं विदुः\n\n   स्त्रीबालान्धजडोपमास्त्वहमिति भ्रान्ता भृशं वादिनः।\n\nमायाशक्तिविलासकल्पितमहाव्यामोहसंहारिणे \n   तस्मै श्रीगुरुमूर्तये नम इदं श्रीदक्षिणामूर्तये।।5।।\n\n",
    "राहुग्रस्तदिवाकरेन्दुसदृशो मायासमाच्छादना\n\n   त्सन्मात्रः करणोपसंहरणतो योऽभूत्सुषुप्तः पुमान्।\n\nप्रागस्वाप्समिति प्रबोधसमये यः प्रत्यभिज्ञायते \n   तस्मै श्रीगुरुमूर्तये नम इदं श्रीदक्षिणामूर्तये।।6।।\n\n",
    "बाल्यादिष्वपि जाग्रदादिषु तथा सर्वास्ववस्थास्वपि\n\n   व्यावृत्तास्वनुवर्तमानमहमित्यन्तः स्फुरन्तं सदा।\n\nस्वात्मानं प्रकटीकरोति भजतां यो मुद्रया भद्रया\n   तस्मै श्रीगुरुमूर्तये नम इदं श्रीदक्षिणामूर्तये।।7।।\n\n",
    "विश्वं पश्यति कार्यकारणतया स्वस्वामिसंबन्धतः\n\n   शिष्याचार्यतया तथैव पितृपुत्राद्यात्मना भेदतः।\n\nस्वप्ने जाग्रति वा य एष पुरुषो मायापरिभ्रामित\n   स्तस्मै श्रीगुरुमूर्तये नम इदं श्रीदक्षिणामूर्तये।।8।।\n\n",
    "भूरम्भांस्यनलोऽनिलोऽम्बरमहर्नाथो हिमांशुः पुमा\n\n   नित्याभाति चराचरात्मकमिदं यस्यैव मूर्त्यष्टकम्।\n\nनान्यत्किंचन विद्यते विमृशतां यस्मात्परस्माद्विभो\n   स्तस्मै श्रीगुरुमूर्तये नम इदं श्रीदक्षिणामूर्तये।।9।।\n\n",
    "सर्वात्मत्वमिति स्फुटीकृतमिदं यस्मादमुष्मिंस्तवे\n\n   तेनास्य श्रवणात्तदर्थमननाद्ध्यायानाच्च संकीर्तनात्।\n\nसर्वात्मत्वमहाविभूतिसहितं स्यादीश्वरत्वं स्वतः\n   सिध्येत्तत्पुनरष्टधा परिणतं चैश्वर्यमव्याहतम्।।10।।\n\n\nइति श्रीमत्परमहंसपरिव्राजकाचार्यस्य\n\nश्रीगोविन्दभगवत्पूज्यपादशिष्यस्य\n\nश्रीमच्छंकरभगवतः कृतौ\n\nश्रीदक्षिणामूर्त्यष्टकम् संपूर्णम्।।\n\n\n\n\n\n\n"
  ],
  "url": "https://www.sankara.iitk.ac.in/shiva-devotional-hyms?language=dv&field_text_tid=64"
}