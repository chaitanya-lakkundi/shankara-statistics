{
  "name": "शिवपराधक्षमापणस्तोत्रम्",
  "filename": "SivaparAXakRamApaNaswowram",
  "body": [
    "\n\n।।श्रीः।।\n\n।।शिवापराधक्षमापणस्तोत्रम्।।\nआदौ कर्म प्रसङ्गात्कलयति कलुषं मातृकुक्षौ स्थितं मां\n\nविण्मूत्रामेध्यमध्ये क्वथयति नितरां जाठरो जातवेदाः।\n\nयद्यद्वै तत्र दुःखं व्यथयति नितरां शक्यते केन वक्तुं\nक्षन्तव्यो मेऽपराधः शिव शिव शिव भोः श्रीमहादेव शंभो।।1।।\n\n",
    "बाल्ये दुःखातिरेकान्मललुलितवपुः स्तन्यपाने पिपासु\n\nर्नो शक्तश्चेन्द्रियेभ्यो भव मलजनिता जन्तवो मां तुदन्ति।\n\nनानारोगातिदुःखाद्रुदितपरवशः शंकरं न स्मरामि\nक्षन्तव्यो मेऽपराधः शिव शिव शिव भोः श्रीमहादेव शंभो।।2।।\n\n",
    "प्रौढोऽहं यौवनस्थो विषयविषधरैः पञ्चभिर्मर्मसंधौ\n\nदष्टो नष्टो विवेकः सुतधनयुवतिस्वादसौख्ये निषण्णः।\n\nशैवे चिन्ताविहीनं मम हृदयमहो मानगर्वाधिरूढं\nक्षन्तव्यो मेऽपराधः शिव शिव शिव भोः श्रीमहादेव शंभो।।3।।\n\n",
    "वार्धक्ये चेन्द्रियाणां विकलगतिमतश्चाधिदैवादितापैः\n\nप्राप्तै रोगैर्वियोगैर्व्यसनकृशतनोर्ज्ञप्तिहीनं च दीनम्।\n\nमिथ्यामोहाभिलाषैर्भ्रमति मम मनो धूर्जटेर्ध्यानशून्यं\nक्षन्तव्यो मेऽपराधः शिव शिव शिव भोः श्रीमहादेव शंभो।।4।।\n\n",
    "स्नात्वा प्रत्यूषकाले स्नपनविधिविधौ नाहृतं गाङ्गतोयं\n\nपूजार्थं वा कदाचिद्बहुतरगहनेऽखण्डबिल्वीदलं वा।\n\nनानीता पद्ममाला सरसि विकसिता गन्धपुष्पैस्त्वदर्थं\nक्षन्तव्यो मेऽपराधः शिव शिव शिव भोः श्रीमहादेव शंभो।।5।।\n\n",
    "दुग्धैर्मध्वाज्ययुक्तैर्दधिगु़डसहितैः स्नापितं नैव लिङ्गं\n\nनो लिप्तं चन्दनाद्यैः कनकविरचितैः पूजितं न प्रसूनैः।\n\nधूपैः कर्पूरदीपैर्विविधरसयुतैर्नैव भक्ष्योपहारैः\nक्षन्तव्यो मेऽपराधः शिव शिव शिव भोः श्रीमहादेव शंभो।।6।।\n\n",
    "नो शक्यं स्मार्तकर्म प्रतिपदगहने प्रत्यवायाकुलाढ्ये\n\nश्रौते वार्ता कथं मे द्विजकुलविहिते ब्रह्ममार्गानुसारे।\n\nतत्त्वेऽज्ञाते विचारे श्रवणमननयोः किं निदिध्यासितव्यं\nक्षन्तव्यो मेऽपराधः शिव शिव शिव भोः श्रीमहादेव शंभो।।7।।\n\n",
    "ध्यात्वा चित्ते शिवाख्यं प्रचुरतरधनं नैव दत्तं द्विजेभ्यो\n\nहव्यं ते लक्षसंख्यैर्हुतवहवदने नार्पितं बीजमन्त्रैः।\n\nनो तप्तं गाङ्गतीरे व्रतजपनियमै रुद्रजाप्यं न जप्तं\nक्षन्तव्यो मेऽपराधः शिव शिव शिव भोः श्रीमहादेव शंभो।।8।।\n\n",
    "नग्नो निःसंगशुद्धस्त्रिगुणविरहितो ध्वस्तमोहान्धकारो\n\nनासाग्रन्यस्तदृष्टिर्विदितभवगुणो नैव दृष्टः कदाचित्।\n\nउन्मन्यावस्थया त्वां विगतगतिमतिः शंकरं न स्मरामि\nक्षन्तव्यो मेऽपराधः शिव शिव शिव भोः श्रीमहादेव शंभो।।9।।\n\n",
    "स्थित्वा स्थाने सरोजे प्रणवमयमरुत्कुम्भिते सूक्ष्ममार्गे\n\nशान्ते स्वान्ते प्रलीने प्रकटितविभवे दिव्यरूपे शिवाख्ये।\n\nलिङ्गाग्रे ब्रह्मवाक्ये सकलतनुगतं शंकरं न स्मरामि\nक्षन्तव्यो मेऽपराधः शिव शिव शिव भोः श्रीमहादेव शंभो।।10।।\n\n",
    "हृद्यं वेदान्तवेद्यं हृदयसरसिजे दीप्तमुद्यत्प्रकाशं\n\nसत्यं शान्तस्वरूपं सकलमुनिमनःपद्मषण्डैकवेद्यम्।\n\nजाग्रत्स्वप्ने सुषुप्तौ त्रिगुणविरहितं शंकरं न स्मरामि\nक्षन्तव्यो मेऽपराधः शिव शिव शिव भोः श्रीमहादेव शंभो।।11।।\n\n",
    "चन्द्रोद्भासितशेखरे स्मरहरे गङ्गाधरे शंकरे\n\n   सर्पैर्भूषितकण्ठकर्णविवरे नेत्रोत्थवैश्वानरे।\n\nदन्तित्वक्कृतसुन्दराम्बरधरे त्रैलोक्यसारे हरे\n   मोक्षार्थं कुरु चित्त वृत्तिममलामन्यैस्तु किं कर्मभिः।।12।।\n\n",
    "किं यानेन धनेन वाजिकरिभिः प्राप्तेन राज्येन किं\n\n   किं वा पुत्रकलत्रमित्रपशुभिर्देहेन गेहेन किम्।\n\nज्ञात्वैतत्क्षणभङ्गुरं सपदि रे त्याज्यं मनो दूरतः\n   स्वात्मार्थं गुरुवाक्यतो भज भज श्रीपार्वतीवल्लभम्।।13।।\n\n",
    "पौरोहित्यं रजनिचरितं ग्रामणीत्वं नियोगो\n\n   माठापत्यं ह्यनृतवचनं साक्षिवादः परान्नम्।\n\nब्रह्मद्वेषः खलजनरतिः प्राणिनां निर्दयत्वं\n   मा भूदेवं मम पशुपते जन्मजन्मान्तरेषु।।14।।\n\n",
    "आयुर्नश्यति पश्यतां प्रतिदिनं याति क्षयं यौवनं\n\n   प्रत्यायान्ति गताः पुनर्न दिवसाः कालो जगद्भक्षकः।\n\nलक्ष्मीस्तोयतरङ्गभङ्गचपला विद्युच्चलं जीवितं\n  तस्मान्मां शरणागतं करुणया त्वं रक्ष रक्षाधुना।।15।।\n\n\nइति श्रीमत्परमहंसपरिव्राजकाचार्यस्य\n\nश्रीगोविन्दभगवत्पूज्यपादशिष्यस्य\n\nश्रीमच्छंकरभगवतः कृतौ\n\nशिवापराधक्षमापणस्तोत्रं संपूर्णम्।।\n\n\n"
  ],
  "url": "https://www.sankara.iitk.ac.in/shiva-devotional-hyms?language=dv&field_text_tid=61"
}