{
  "name": "उमामहेश्वरस्तोत्रम्",
  "filename": "umAmaheSvaraswowram",
  "body": [
    "।।श्रीः।।\n\n।।उमामहेश्वरस्तोत्रम्।।\nनमः शिवाभ्यां नवयौवनाभ्यां\n\n   परस्पराश्िलष्टवपुर्धराभ्यां\n\nनगेन्द्रकन्यावृषकेतनाभ्यां\n   नमो नमः शंकरपार्वतीभ्याम्।।1।।\n\n",
    "नमः शिवाभ्यां सरसोत्सवाभ्यां\n\n   नमस्कृताभीष्टवरप्रदाभ्याम्।\n\nनारायणेनार्चितपादुकाभ्यां\n   नमो नमः शंकरपार्वतीभ्याम्।।2।।\n\n",
    "नमः शिवाभ्यां वृषवाहनाभ्यां\n\n   विरिञ्चिविष्ण्विन्द्रसुपूजिताभ्याम्।\n\nविभूतिपाटीरविलेपनाभ्यां\n   नमो नमः शंकरपार्वतीभ्याम्।।3।।\n\n",
    "नमः शिवाभ्यां जगदीश्वराभ्यां\n\n   जगत्पतिभ्यां जयविग्रहाभ्याम् \n\nजम्भारिमुख्यैरभिवन्दिताभ्यां\n   नमो नमः शंकरपार्वतीभ्याम्।।4।।\n\n",
    "नमः शिवाभ्यां परमौषधाभ्यां\n\n   पञ्चाक्षरीपञ्जररञ्जिताभ्याम्।\n\nप्रपञ्चसृष्टिस्थितिसंहृताभ्यां\n   नमो नमः शंकरपार्वतीभ्याम्।।5।।\n\n",
    "नमः शिवाभ्यामतिसुन्दराभ्या\n\n   मत्यन्तमासक्तहृदम्बुजाभ्याम्।\n\nअशेषलोकैकहितंकराभ्यां\n   नमो नमः शंकरपार्वतीभ्याम्।।6।।\n\n",
    "नमः शिवाभ्यां कलिनाशनाभ्यां\n\n   कङ्कालकल्याणवपुर्धराभ्याम्।\n\nकैलासशैलस्थितदेवताभ्यां\n   नमो नमः शंकरपार्वतीभ्याम्।।7।।\n\n",
    "नमः शिवाभ्यामशुभापहाभ्या\n\n   मशेषलोकैकविशेषिताभ्याम्।\n\nअकुण्ठिताभ्यां स्मृतिसंभृताभ्यां\n   नमो नमः शंकरपार्वतीभ्याम्।।8।।\n\n",
    "नमः शिवाभ्यां रथवाहनाभ्यां\n\n   रवीन्दुवैश्वानरलोचनाभ्याम्।\n\nराकाशशाङ्काभमुखाम्बुजाभ्यां\n   नमोः नमः शंकरपार्वतीभ्याम्।।9।।\n\n",
    "नमः शिवाभ्यां जटिलंधराभ्यां\n\n   जरामृतिभ्यां च विवर्जिताभ्याम्।\n\nजनार्दनाब्जोद्भवपूजिताभ्यां\n   नमो नमः शंकरपार्वतीभ्याम्।।10।।\n\n",
    "नमः शिवाभ्यां विषमेक्षणाभ्यां\n\n   बिल्वच्छदामल्लिकदामभृद्भ्या(?)म्। \n\nशोभावतीशान्तवतीश्वराभ्यां\n   नमो नमः शंकरपार्वतीभ्याम्।।11।।\n\n",
    "नमः शिवाभ्यां पशुपालकाभ्यां\n\n   जगत्त्रयीरक्षणबद्धहृद्भ्याम्।\n\nसमस्तदेवासुरपूजिताभ्यां\n   नमो नमः शंकरपार्वतीभ्याम्।।12।।\n\n",
    "स्तोत्रं त्रिसंध्यं शिवपार्वतीभ्यां\n\n   भक्त्या पठेद्द्वाशकं नरो यः। \n\nस सर्वसौभाग्यफलानि भुङ्क्ते       \n   शतायुरन्ते शिवलोकमेति।।13।।\n\n\nइति श्रीमत्परमहंसपरिव्राजकाचार्यस्य\n\nश्रीगोविन्दभगवत्पूज्यपादशिष्यस्य\n\nश्रीमच्छंकरभगवतः कृतौ\n\nउमामहेश्वरस्तोत्रं संपूर्णम्।।\n\n\n\n\n"
  ],
  "url": "https://www.sankara.iitk.ac.in/shiva-devotional-hyms?language=dv&field_text_tid=66",
  "chandas_list": [
    "upendravajrā",
    "premā",
    "upendravajrā",
    "premā",
    "ṛddhiḥ",
    "ṛddhiḥ",
    "ārdrā",
    "upendravajrā",
    "premā",
    "upendravajrā",
    "ārdrā",
    "upendravajrā",
    "vārddhi"
  ]
}