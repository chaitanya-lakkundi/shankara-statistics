{
  "name": "शिवनामावल्यष्टकम्",
  "filename": "SivanAmAvalyaRtakam",
  "body": [
    "।।श्रीः।।\n\nशिवनामावल्यष्टकम्\nहे चन्द्रचूड मदनान्तक शूलपाणे\n\n   स्थाणो गिरीश गिरिजेश महेश शंभो।\n\nभूतेश भीतभयसूदन मामनाथं\n   संसारदुःखगहनाज्जगदीश रक्ष।।1।।\n\n",
    "हे पार्वतीहृदयवल्लभ चन्द्रमौले\n\n   भूताधिप प्रमथनाथ गिरीशचाप।\n\nहे वामदेव भव रुद्र पिनाकपाणे\n   संसारदुःखगहनाज्जगदीश रक्ष।।2।।\n\n",
    "हे नीलकण्ठ वृषभध्वज पञ्चवक्त्र\n\n   लोकेश शेषवलय प्रमथेश शर्व।\n\nहे धूर्जटे पशुपते गिरिजापते मां\n   संसारदुःखगहनाज्जगदीश रक्ष।।3।।\n\n",
    "हे विश्वनाथ शिव शंकर देवदेव\n\n   गङ्गाधर प्रमथनायक नन्दिकेश।\n\nबाणेश्वरान्धकरिपो हर लोकनाथ\n   संसारदुःखगहनाज्जगदीश रक्ष।।4।।\n\n",
    "वाराणसीपुरपते मणिकर्णिकेश\n\n   वीरेश दक्षमखकाल विभो गणेश।\n\nसर्वज्ञ सर्वहृदयैकनिवास नाथ \n   संसारदुःखगहनाज्जगदीश रक्ष।।5।।\n\n",
    "श्रीमन्महेश्वर कृपामय हे दयालो\n\n   हे व्योमकेश शितिकण्ठ गणाधिनाथ।\n\nभस्माङ्गराग नृकपालकलापमाल\n   संसारदुःखगहनाज्जगदीश रक्ष।।6।।\n\n",
    "कैलासशैलविनिवास वृषाकपे हे\n\n   मृत्युंजय त्रिनयन त्रिजगन्निवास।\n\nनारायणप्रिय मदापह शक््तिनाथ\n   संसारदुःखगहनाज्जगदीश रक्ष।।7।।\n\n",
    "विश्वेश विश्वभवनाशक विश्वरूप\n\n   विश्वात्मक त्रिभुवनैकगुणाधिकेश।\n\nहे विश्वनाथ करुणामय दीनबन्धो\n   संसारदुःखगहनाज्जगदीश रक्ष।।8।।\n\n",
    "गौरीविलासभवनाय महेश्वराय\n\n   पञ्चाननाय शरणागतकल्पकाय।\n\nशर्वाय सर्वजगतामधिपाय तस्मै\n   दारिद्र्यदुःखदहनाय नमः शिवाय।।9।।\n\n\nइति श्रीमत्परमहंसपरिव्राजकाचार्यस्य\n\nश्रीगोविन्दभगवत्पूज्यपादशिष्यस्य\n\nश्रीमच्छंकरभगवतः कृतौ\n\nशिवनामावल्यष्टकं संपूर्णम्।।\n\n\n\n\n\n\n"
  ],
  "url": "https://www.sankara.iitk.ac.in/shiva-devotional-hyms?language=dv&field_text_tid=62",
  "chandas_list": [
    "Vasantatilakā",
    "Vasantatilakā",
    "Vasantatilakā",
    "Vasantatilakā",
    "Vasantatilakā",
    "Vasantatilakā",
    "Vasantatilakā",
    "Vasantatilakā",
    "Vasantatilakā"
  ]
}