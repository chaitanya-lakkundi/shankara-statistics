{
  "name": "वेदसारशिवस्तोत्रम्",
  "filename": "vexasAraSivaswowram",
  "body": [
    "।।श्रीः।।\n\n।।वेदसारशिवस्तोत्रम्।।\nपशूनां पतिं पापनाशं परेशं\n\n   गजेन्द्रस्य कृत्तिं वसानं वरेण्यम्।\n\nजटाजूटमध्ये स्फुरद्गाङ्गवारिं\n   महादेवमेकं स्मरामि स्मरारिम्।।1।।\n\n",
    "महेशं सुरेशं सुरारातिनाशं\n\n   विभुं विश्वनाथं विभूत्यङ्गभूषम्।\n\nविरूपाक्षमिन्द्वर्कवह्नित्रिनेत्रं\n   सदानन्दमीडे प्रभुं पञ्चवक्त्रम्।।2।।\n\n",
    "गिरीशं गणेशं गले नीलवर्णं\n\n   गवेन्द्राधिरूढं गुणातीतरूपम्।\n\nभवं भास्वरं भस्मना भूषिताङ्गं\n   भवानीकलत्रं भजे पञ्चवक्त्रम्।।3।।\n\n",
    "शिवाकान्त शंभो शशाङ्कार्धमौले\n\n   महेशान शूलिञ्जटाजूटधारिन्।\n\nत्वमेको जगद्व्यापको विश्वरूपः\n   प्रसीद प्रसीद प्रभो पूर्णरूप।।4।।\n\n",
    "परात्मानमेकं जगद्बीजमाद्यं\n\n   निरीहं निराकारमोंकारवेद्यम्।\n\nयतो जायते पाल्यते येन विश्वं\n   तमीशं भजे लीयते यत्र विश्वम्।।5।।\n\n",
    "न भूमिर्न चापो न वह्निर्न वायु\n\n   र्न चाकाशमास्ते न तन्द्रा न निद्रा।\n\nन चोष्णं न शीतं न देशो न वेषो\n   न यस्यास्ति मूर्तिस्त्रिमूर्तिं तमीडे।।6।।\n\n",
    "अजं शाश्वतं कारणं कारणानां\n\n   शिवं केवलं भासकं भासकानाम्।\n\nतुरीयं तमःपारमाद्यन्तहीनं\n   प्रपद्ये परं पावनं द्वैतहीनम्।।7।।\n\n",
    "नमस्ते नमस्ते विभो विश्वमूर्ते\n\n   नमस्ते नमस्ते चिदानन्दमूर्ते।\n\nनमस्ते नमस्ते तपोयोगगम्य\n   नमस्ते नमस्ते श्रुतिज्ञानगम्य।।8।।\n\n",
    "प्रभो शूलपाणे विभो विश्वनाथ\n\n   महादेव शंभो महेश त्रिनेत्र।\n\nशिवाकान्त शान्त स्मरारे पुरारे\n   त्वदन्यो वरेण्यो न मान्यो न गण्यः।।9।।\n\n",
    "शंभो महेश करुणामय शूलपाणे\n\n   गौरीपते पशुपते पशुपाशनाशिन्।\n\nकाशीपते करुणया जगदेतदेक\n   स्त्वं हंसि पासि विदधासि महेश्वरोऽसि।।10।।\n\n",
    "त्वत्तो जगद्भवति देव भव स्मरारे\n\n   त्वय्येव तिष्ठति जगन्मृड विश्वनाथ।\n\nत्वय्येव गच्छति लयं जगदेतदीश\n   लिङ्गात्मके हर चराचरविश्वरूपिन्।।11।।\n\n"
  ],
  "url": "https://www.sankara.iitk.ac.in/shiva-devotional-hyms?language=dv&field_text_tid=67",
  "chandas_list": [
    "Bhujaṅgaprayātam",
    "Bhujaṅgaprayātam",
    "Bhujaṅgaprayātam",
    "Bhujaṅgaprayātam",
    "Bhujaṅgaprayātam",
    "Bhujaṅgaprayātam",
    "Bhujaṅgaprayātam",
    "Bhujaṅgaprayātam",
    "Bhujaṅgaprayātam",
    "Vasantatilakā",
    "Vasantatilakā"
  ]
}